༄༅། །རྟ་མགྲིན་ཤངས་ལུགས་ཀྱི་མངོན་རྟོགས་བཞུགས་སོ།། ཧ་ཡ་གྲྀ་བ་ན་མཿ ཤངས་ལུགས་ཀྱི་རྟ་མགྲིན་གསང་སྒྲུབ་བསྒོམ་པར་འདོད་པས། སྐྱབས་འགྲོ་སེམས་བསྐྱེད་ཚད་མེད་བཞི་སྒོམ་པ་སྔོན་དུ་འགྲོ་བས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷ་བུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མ་ཀླུ་བརྒྱད་བསྣོལ་བའི་སྟེང་དུ། ཧྲཱིཿལས་པདྨ་ཧྲཱིཿས་མཚན་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས། རང་ཉིད་ཁྲོ་བོའི་རྒྱལ་པོ་དཔལ་རྟ་མགྲིན་སྐུ་མདོག་དམར་པོ་ཞལ་གསུམ་ཕྱག་དྲུག་པ། རྩ་ཞལ་དམར་པོ་གཡས་ཞལ་ལྗང་ཁུ། གཡོན་ཞལ་དཀར་པོ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཞལ་བགྲད་པ་མཆེ་བ་གཙིགས་ཤིང་ལྗགས་འགྲིལ་བ། སྨིན་མ་དང་སྨ་ར། དབུ་སྐྲ་ཁམ་སེར་གྱེན་དུ་བརྫེས་པ། དབུ་གསུམ་གྱི་གཙུག་ན་རྟ་མགོ་ལྗང་ཁུ་གསུམ་ཁ་གདངས་ཤིང་རྟ་སྐད་འཚེར་བ། རྔོག་མའི་གསེབ་ནས་མེ་སྟག་འཕྲོས་པས་སྟོང་གསུམ་གང་བ། ཕྱག་དྲུག་གཡས་དང་པོ་ན་རྡོ་རྗེ། གཉིས་པ་ན་ཁ་ཊྭཱྃ་ཀ གསུམ་པ་ན་རལ་གྲི། གཡོན་དང་པོ་ན་སྡིགས་མཛུབ། གཉིས་པ་ན་མདུང་ཐུང་། གསུམ་པ་ན་རྒྱུ་ཞགས་འཛིན་པ། གླང་ཆེན་གྱི་ཀོ་རློན་དང་། ཞིང་ཆེན་གྱི་གཡང་གཞིས་སྟོད་གཡོགས་པ། སྟག་གི་ལྤགས་པའི་ཤམ་ཐབ་ཅན། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་བྱས་པ། མིའི་སྐྲའི་ཚངས་སྐུད་དང་། ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུས་བརྒྱན་པ། ཞབས་གཡས་པ་བཞི་བསྐུམ་ཞིང་། གཡོན་པ་བཞི་བརྐྱང་བས་ཀླུ་ཆེན་པོ་བརྒྱད་སྦྲུལ་གྱིས་རྣམ་པར་བརྫིས་པ། ཡེ་ཤེས་ཀྱི་མེ་འབར་བའི་ཀློང་དཀྱིལ་དུ་བཞུགས་པ། དེའི་བ་སྤུའི་བུ་ག་ཐམས་ཅད་རྟ་མགྲིན་མཚོན་གང་པས་གོ་མཚམས་མེད་པར་གཏམས་པ་རང་དང་དེ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་འབྲུག་སྟོང་ལྟར་སྒྲོག་ཅིང་མེ་དཔུང་འབར་བས་གདོན་བགེགས་ལོག་འདྲེན་ཐམས་ཅད་གཞོབ་ཐུལ་ཐུལ་བསྲེགས་པར་བསམས་ལ།

ཨོཾ་ཧྲཱིཿཔདྨ་ཏ་ཀྲིཏ་བཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་བརྒྱ་སྟོང་ལ་སོགས་པ་བཟླའོ། །བཟླས་པའི་མཐར། ཨོཾ་བཛྲ་དུན་བྷྱོ། ཏིག་ནན་ཧཱུྃ་ཧཱུྃ་ཛཿཛཿ ས་མ་ཡ་སཏྭཾ། ས་མ་ཡ་ཛཿ ས་མ་ཡ་བཟློག ས་མ་ཡ་བྷྱོ། ས་མ་ཡ་གཏུབས། ས་མ་ཡ་བྱེར། ས་མ་ཡ་རྦད། ས་མ་ཡ་རྦད་རྦུད་ཕཊ་ཡ་འབྱུང་པོ་མཱ་ར་ཡ་ཛཿཛཿ ཅེས་པའི་དྲག་སྔགས་འདི་ཡང་ཉེར་གཅིག་ཙམ་རེ་བཟླས་པའི་མཐར། དགེ་བ་འདི་ཡིས་མྱུར་དུ་བདག །རྟ་མཆོག་རོལ་པ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག། །།ཅེས་བརྗོད་དོ། །དཔལ་རྟ་མགྲིན་ཤངས་ལུགས་ཀྱི་མངོན་རྟོགས་ཚར་ཆེན་ཆོས་ཀྱི་རྒྱལ་པོས་མཛད་པའོ།། །།མངྒལཾ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། རྟ་མགྲིན་ཤངས་ལུགས་ཀྱི་མངོན་རྟོགས། PAGE \* MERGEFORMAT 1 