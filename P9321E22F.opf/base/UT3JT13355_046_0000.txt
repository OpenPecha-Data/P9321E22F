༄༅། །དཔལ་ལྡན་བླ་མ་མཆོད་པའི་ཆོ་ག་དངོས་གྲུབ་རིན་པོ་ཆེའི་བང་མཛོད་བཞུགས་སོ།། སྭསྟི་པྲཛྙ་བྷྱཿ དཔལ་ལྡན་བླ་མ་དམ་པ་མཆོད་པའི་ཆོ་ག་དངོས་གྲུབ་རིན་པོ་ཆེའི་བང་མཛོད་ཅེས་བྱ་བ་བླ་མ་དང་མགོན་པོ་དབྱེར་མེད་པ་ལ་ཕྱག་འཚལ་ལོ། །བརྩེ་བ་ཆེན་པོས་རྗེས་སུ་བཟུང་ཞིང་བྱིན་གྱིས་བརླབས་ཏུ་གསོལ། བདག་དང་མཁའ་མཉམ་འགྲོ་བ་མ་ལུས་པ། །དུས་འདི་ནས་བཟུང་བྱང་ཆུབ་སྙིང་པོའི་བར། །སྐྱབས་གསུམ་ཀུན་འདུས་རྗེ་བཙུན་བླ་མ་ལ། །སྐྱབས་སུ་མཆིའོ་བདག་བརྒྱུད་བྱིན་གྱིས་རློབས། །ནམ་མཁའ་མཉམ་པའི་སེམས་ཅན་དོན་སླད་དུ། །བདག་ནི་ཟུང་འཇུག་དཔལ་ལྡན་ཧེ་རུ་ཀའི། །གོ་འཕང་ཐོབ་ཕྱིར་གསང་ཆེན་ཟབ་མོའི་བཅུད། །ཟབ་ལམ་བླ་མའི་རྣལ་འབྱོར་ཉམས་ལེན་བགྱིད། །རང་བཞིན་རྣམ་དག་སྟོང་ཉིད་འོད་གསལ་ངང་། །རབ་འཇིགས་བསྲུང་བའི་འཁོར་ལོས་བསྐོར་བའི་གཞི། །ཞིང་མཆོག་དག་པའི་ཕོ་བྲང་ཆེན་པོའི་དབུས། །སེང་ཁྲི་པད་ཉི་བདུད་ཀྱི་གདན་སྟེང་དུ། །སྐྱབས་གསུམ་ངོ་བོ་དཀྱིལ་འཁོར་འཁོར་ལོའི་གཙོ། །གདན་གསུམ་ཚང་བའི་དེད་དཔོན་ཧེ་རུ་ཀ །བསྟན་བསྲུང་གཙོ་བོ་མཧཱ་ཀཱ་ལ་དངོས། །བདག་གི་དྲིན་ཅན་རྩ་བའི་བླ་མ་དེ། །མཚན་མོ་ཆར་སྤྲིན་རོལ་པའི་སྐུ་མཆོག་ལ། །ཉི་མ་བྱེ་བའི་གཟི་འོད་རབ་ཏུ་འབར། །དྲན་པའི་མོད་ལ་སྙིང་ལ་བདེ་སྟེར་ཞིང་། །བདུད་དང་སྲིན་པོའི་གཡུལ་ལས་རྣམ་རྒྱལ་བ། །ཞལ་གཅིག་ཕྱག་གཉིས་མིའུ་ཐུང་གེལ་བའི་གཟུགས། །གྲི་གུག་ཐོད་ཁྲག་གཎྜེའི་ཕྱག་མཚན་ཅན། །དར་ནག་ལྷབ་ལྷུན་སྟག་ཤམ་རུས་རྒྱན་འཆང་། །ཡེ་ཤེས་མེ་དཔུང་འབར་བའི་ཀློང་དཀྱིལ་ན། །བདག་ལ་བརྩེ་བའི་ཐུགས་རྗེས་གཟིགས་པ་ཡིས། །གནས་གསུམ་རྡོ་རྗེ་གསུམ་དངོས་ཡིག་འབྲུས་མཚན། །དེ་ཉིད་ཐུགས་ཀའི་ཧཱུྃ་ལས་འོད་ཟེར་འཕྲོས། །རབ་འབྱམས་ཕྱོགས་བཅུའི་འཇིག་རྟེན་ཁམས་བཞུགས་པའི། །རྩ་བརྒྱུད་བླ་མ་ཡི་དམ་དཀྱིལ་འཁོར་ལྷ། །གནས་གསུམ་མཁའ་འགྲོ་དམ་ཅན་རྒྱ་མཚོ་བཅས། །སྤྲིན་ལྟར་གཏིབས་ནས་རྗེ་བཙུན་ཉིད་ལ་བསྟིམས།

།དེ་ལྟར་སྐྱབས་མཆོག་ཀུན་འདུས་བླ་མ་རྗེ། །བཀའ་དྲིན་མཉམ་མེད་རྡོ་རྗེ་འཆང་དབང་ཞབས། །མགོན་པོ་ཁྱོད་ལ་བདག་སོགས་འགྲོ་བ་རྣམས། །བྱང་ཆུབ་བར་གྱི་རེ་ལྟོས་སྙིང་ནས་ཞུ། །ལུས་སྲོག་ལོངས་སྤྱོད་དུས་གསུམ་དགེ་བའི་ཚོགས། །ཕྱི་ནང་གསང་བའི་མཆོད་སྤྲིན་རྒྱ་མཚོ་ཆེར། །སྤྲུལ་ནས་མགོན་ཁྱོད་མཉེས་ཕྱིར་འབུལ་ལགས་ན། །བདག་ལ་བརྩེ་བའི་ཐུགས་ཀྱིས་བཞེས་སུ་གསོལ། །ཐོགས་མེད་འཁོར་བར་བསགས་པའི་སྡིག་ལྟུང་དང་། །ཁྱད་པར་དམ་པ་རྡོ་རྗེ་འཆང་དབང་ཉིད། །ཐ་མལ་ཚུལ་གྱིས་འགྲོ་བའི་དོན་མཛད་པའི། །སྐུ་གསུང་ཐུགས་ཀྱི་མཛད་པ་རབ་འབྱམས་ལ། །སྐལ་དམན་ལོག་པ་བལྟས་པ་ཐོལ་ལོ་བཤགས། །གང་གི་དྲིན་ལས་ལྷན་སྐྱེས་བདེ་བ་ཆེ། །སྐད་ཅིག་ཉིད་ལ་ཤར་བའི་དགའ་སྟོན་གྱི། །བདག་གི་སྙིང་གིས་པདྨ་ཁ་འབྱེད་པའི། །བཀའ་དྲིན་འཁོར་མེད་ཞབས་ལ་གསོལ་བ་འདེབས། །ཀུན་ཁྱབ་གདོད་མའི་མགོན་པོ་རྡོ་རྗེ་འཆང་། །དགའ་ཆེན་ཡན་ལག་བདུན་ལྡན་ཧེ་རུ་ཀ །གསང་ཆེན་ལེགས་པའི་ལམ་སྟོན་དྲིན་ཅན་རྗེ། །བློ་གྲོས་ཟླ་མེད་ཞབས་ལ་གསོལ་བ་འདེབས། །གང་སྐུ་མཐོང་བས་ཐ་མལ་རྟོག་པ་འགག །གང་གསུང་ཐོས་པའི་སྙིང་ལ་བདེ་ཆེན་སྟེར། །གང་ཐུགས་དྲན་པས་སྲིད་ཞིའི་འཇིགས་ལས་སྐྱོབ། །འབྲེལ་ཚད་དོན་ལྡན་ཁྱོད་ལ་གསོལ་བ་འདེབས། །དུས་འདི་ནས་བཟུང་ཚེ་རབས་ཐམས་ཅད་དུ། །སྐྱིད་སྡུག་ལེགས་ཉེས་མཐོ་དམན་ཅི་བྱུང་ཡང་། །མགོན་ཁྱོད་མ་གཏོགས་སྐྱབས་གཞན་མ་མཆིས་པས། །བརྩེ་ཆེན་ཐུགས་རྗེའི་དབྱིངས་ནས་འབྲལ་མེད་སྐྱོངས། །ཅིར་སྣང་བླ་མའི་སྣོད་བཅུད་སྐུར་ཤེས་ཤིང་། །སྒྲ་རྣམས་གྲག་སྟོང་རྡོ་རྗེའི་གསུང་དུ་ཤར། །སེམས་ཉིད་ཆོས་སྐུ་བདེ་ཆེན་ཁྱོད་ཐུགས་དང་། །ནམ་ཡང་འབྲལ་མེད་རྗེས་སུ་འཛིན་པར་ཤོག །གནས་སྐབས་སུ་ཡང་ཚེ་དང་བསོད་ནམས་དང་། །དཔལ་དང་ལོངས་སྤྱོད་དབང་ཕྱུག་འཁོར་འབངས་སོགས། །ཕུན་ཚོགས་ཡར་ངོའི་ཟླ་དབང་ལྟར་རྒྱས་ནས། །དཔལ་ལྡན་བླ་མ་རྟག་ཏུ་མཆོད་པར་ཤོག

།ནམ་ཞིག་རྗེ་བཙུན་རྡོ་རྗེ་འཆང་དབང་ཁྱོད། །གང་དུ་བཞུགས་པའི་དག་པའི་ཞིང་ཁམས་དེར། །འཁོར་དུ་སྐྱེས་ནས་བཀའ་བཞིན་སྒྲུབ་པ་དང་། །གསང་ཆེན་བདུད་རྩིའི་བཅུད་ཀྱི་འཚོ་བར་ཤོག །དེ་ལྟར་གསོལ་བས་རྗེ་བཙུན་བླ་མ་དེ། །དགེས་ཤིང་འཛུམ་པས་འོད་སྟོང་ཕུང་པོར་ཞུ། །བདག་ལ་བརྩེར་དགོངས་སྤྱི་བོའི་གཙུག་ནས་ཐིམ། །རང་སེམས་ངང་དུ་དབྱེར་མེད་རོ་གཅིག་འདྲེས། །གསལ་དྭངས་སྣང་བ་མ་འགགས་བླ་མའི་སྐུ། །རང་བཞིན་སྟོང་ཉིད་དག་པ་བླ་མའི་གསུང་། །ཟུང་འཇུག་བརྗོད་བྲལ་བློ་གསལ་བླ་མའི་ཐུགས། །གནས་ལུགས་རྗེ་བཙུན་བླ་མའི་རང་ཞལ་བལྟ། །སྐྱེ་བ་ཀུན་ཏུ་ཡང་དག་བླ་མ་དང་། །འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང་། །ས་དང་ལམ་གྱི་ཡོན་ཏན་རབ་རྫོགས་ནས། །རྡོ་རྗེ་འཆང་གི་གོ་འཕངས་མྱུར་ཐོབ་ཤོག །སྐྱེ་ཞིང་སྐྱེ་བ་དག་ནི་ཐམས་ཅད་དུ། །རིགས་བཟང་བློ་གསལ་ང་རྒྱལ་མེད་པ་དང་། །སྙིང་རྗེ་ཆེ་ཞིང་བླ་མ་ལ་གུས་པའི། །དཔལ་ལྡན་བླ་མའི་དམ་ཚིག་ལ་གནས་ཤོག །དགེ་བ་འདི་ཡི་སྐྱེ་བོ་ཀུན། །གཞོན་ནུ་ནོར་བཟང་ཇི་བཞིན་དུ། །ཡོན་ཏན་རྒྱ་མཚོ་ལྟ་བུ་ཡིས། །བླ་མ་མཉེས་པར་བྱེད་པ་ཤོག །ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། །བདག་སོགས་གང་དུ་གནས་པའི་ས་ཕྱོགས་དེར། །ནད་དང་དབུལ་ཕོངས་འཐབ་རྩོད་ཞི་བ་དང་། །ཆོས་དང་བཀྲ་ཤིས་འཕེལ་བ་མཛད་དུ་གསོལ། །བདག་སོགས་རྣམས་ཀྱི་ཆོས་དང་མཐུན་པའི་དོན། །ཇི་ལྟར་བསམ་པ་ཡིད་བཞིན་འགྲུབ་པ་དང་། །ནད་གདོན་བགེགས་རྣམས་བར་དུ་གཅོད་པའི་ཚོགས། །ཉེ་བར་ཞི་བ་བྱིན་གྱིས་བརླབས་ཏུ་གསོལ། །རྒྱལ་མཚན་རྩེ་མོ་དབང་གི་རྒྱལ་པོ་ལྟར། །ལྷག་པའི་ལྷ་ཡི་གཙུག་གི་རྒྱན་གྱུར་ཅིང་། །བསྒྲུབ་པ་པོ་ལ་དངོས་གྲུབ་མཆོག་སྩོལ་བའི། །མཚན་ལྡན་བླ་མའི་བཀྲ་ཤིས་དེང་འདིར་སྩོལ། །དཔལ་ལྡན་བླ་མ་དམ་པ་མཆོད་པའི་ཆོ་ག་རྡོ་རྗེ་ནག་པོ་ཆེན་པོའི་རྣལ་འབྱོར་དང་རྗེས་སུ་མཐུན་པ་འདི་ནི་རྗེ་ཉིད་ཀྱི་བཀའ་དྲིན་ཐུགས་ཀྱི་པདྨོར་སིམས་པས་ཞབས་རྡུལ་གཙུག་རྒྱན་དམ་པར་བཟུང་ནས་མཉེས་པ་མཐའ་དག་སྒྲུབ་པའི་བསྟན་པའི་སྦྱིན་བདག་ཆེན་པོ་ཞལ་ངོ་རྣམས་ཀྱི་ཐུགས་དམ་དུ།

བཀའ་འབངས་བན་སྡེ་བློ་གསལ་རྒྱ་མཚོས་གུས་པས་སྦྱར་བའི་ཡི་གེ་པ་ནི། རྡོ་རྗེ་འཛིན་པ་མཁྱེན་བརྩེའི་དབང་ཕྱུག་གིས་བགྱིས་སོ།། །།ྀཨཚ། མངྒལཾ་བྷ་ཝནྟུ། བསམ་དོན་འགྲུབ་པར་གྱུར་གཅིག། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། དཔལ་ལྡན་བླ་མ་མཆོད་པའི་ཆོ་ག་དངོས་གྲུབ་རིན་པོ་ཆེའི་བང་མཛོད། PAGE \* MERGEFORMAT 1 