༄༅། །དཔལ་ཞྭ་ལུ་བའི་ཆོས་སྐྱོང་སྤྱི་བསྟོད་ཞལ་སྔ་ནས་ཚར་ཆེན་ཆོས་ཀྱི་རྒྱལ་པོས་མཛད་པ་བཞུགས་སོ།། ཛ་ཡན་ཏུ། རྒྱལ་བ་རྒྱ་མཚོའི་བསྟན་པ་བསྲུང་བའི་ཕྱིར། །རྒྱལ་སྲས་གནོད་སྦྱིན་དབང་པོར་སྐུ་སྤྲུལ་པའི། །རྒྱལ་བའི་བསྟན་སྲུང་ཡོངས་ཀྱི་དེད་དཔོན་ཆེ། །རྒྱལ་ཆེན་ངལ་བསོས་པོ་ལ་ཕྱག་འཚལ་ལོ། །དྲག་པོ་འཇིགས་རུང་མཐིང་ནག་འབར་བའི་སྐུ། །དྲག་ཤུལ་ལས་མཛད་ཀླུ་དང་སྲིན་པོའི་གཙོ། །དྲག་གཏུམ་ཕོ་ཉ་སྤྲོ་ཞིང་གདུག་ཅན་འཇོམས། །དྲག་བྱེད་རྣམ་ཐོས་སྲས་ལ་ཕྱག་འཚལ་ལོ། །དཔལ་ལྡན་མགོན་པོ་བེང་དམར་སྲིན་པོའི་གཟུགས། །དཔལ་ལྡན་ལྷ་མོ་ལས་མཁན་ཕོ་ཉར་བཅས། །དཔལ་ལྡན་ཐུབ་པའི་བསྟན་སྲུང་མཐུ་བོ་ཆེ། །དཔལ་ཆེན་སྲུང་མའི་དེད་དཔོན་དེ་ལ་འདུད། །རབ་འཇིགས་གཤིན་རྗེའི་རྒྱལ་པོ་དམ་ཅན་ཆེ། །རབ་རྒོད་མ་ཧེ་ཁྲོས་པའི་ཞལ་དམར་གདངས། །རབ་གཏུམ་ཡུམ་མཆོག་འཁོར་ཚོགས་རྒྱ་མཚོར་བཅས། །རབ་སྡང་དགྲ་བོའི་ཤན་པ་ཁྱོད་ལ་བསྟོད། །མ་མོའི་གཙོ་མོ་རྡོ་རྗེ་རབ་བརྟན་མ། །མ་རུངས་འདུལ་འགྱུར་སྨུག་ནག་སྲིན་མོའི་གཟུགས། །མ་ལྟར་བརྩེ་བས་བསྟན་འཛིན་བུ་བཞིན་སྐྱོང་། །མ་ཅིག་དཔལ་ལྡན་ལྷ་མོ་ཁྱོད་ལ་བསྟོད། །རྡོ་རྗེ་མ་མོ་རྨ་བྱའི་སྒྲོ་ཐུལ་ཅན། །རྡོ་རྗེ་རལ་གྲི་མདའ་དར་ནེའུ་ལེ་ཐོགས། །རྡོ་རྗེ་འཛིན་སྐྱོང་བསྟན་པའི་གཉེར་ཁ་མོ། །རྡོ་རྗེ་རི་ཕུག་མ་ལ་བསྟོད་པར་བགྱི། །དེ་ལྟར་དཔལ་ལྡན་ཞྭ་ལུ་གསེར་ཁང་གི །ཆོས་གྲྭ་གཙུག་ལག་ཁང་ཆེན་སྐྱོང་བ་ཡི། །འཇིག་རྟེན་འདས་དང་མ་འདས་སྲུང་མའི་ཚོགས། །དྲན་གཡོག་མངགས་པ་ཕོ་ཉར་བཅས་པ་རྣམས། །དངོས་བཤམས་ཡིད་ཀྱིས་སྤྲུལ་པའི་མཆོད་པའི་སྤྲིན། །དམ་རྫས་གཏོར་ཆེན་ཕྱི་ནང་གསང་བ་ཡི། །རྟེན་དང་སྤྱན་གཟིགས་ནམ་མཁའི་ཁྱོན་གང་བ། །འབུལ་ལོ་མཆོད་དོ་དགེས་ཤིང་རོལ་བར་མཛོད། །རྡོ་རྗེ་འཛིན་པ་པདྨ་བཛྲ་དང་། །དི་པཾ་ཀཱ་ར་མི་ཏྲཱ་ཛོ་ཀིའི་ཞབས། །ལོ་སྟོན་རྡོ་རྗེ་དབང་ཕྱུགས་ལྕེ་བཙུན་རྗེ།

།ཐམས་ཅད་མཁྱེན་པ་བུ་སྟོན་ཡབ་སྲས་སོགས། །རྩ་བརྒྱུད་བླ་མའི་བཀའ་དང་དམ་ཚིག་དགོངས། །མཐུ་སྟོབས་རྫུ་འཕྲུལ་དམག་དཔུང་ཆེར་བསྐྱེད་དེ། །རྣལ་འབྱོར་བདག་གིས་གསོལ་བ་བཏབ་པ་ཡི། །ཕྲིན་ལས་ད་ལྟ་ཉིད་དུ་སྒྲུབ་པར་མཛོད། །སྤྱི་སྒོས་བསྟན་པ་རིན་ཆེན་ཁྱོད་ཀྱིས་སྲུངས། །བསྟན་འཛིན་སྐུ་ཚེ་ཕྲིན་ལས་ཁྱོད་ཀྱིས་སྤེལ། །བསྟན་པའི་སྦྱིན་བདག་འཁོར་བཅས་ཁྱོད་ཀྱིས་སྐྱོངས། །བསྟན་དགྲ་དམ་ཉམས་གདུག་ཅན་ཞིང་འདི་སྒྲོལ། །མ་གཡེལ་མ་གཡེལ་དམ་ཅན་སྲུང་མའི་ཚོགས། །མ་ཕཾ་མ་ཐོགས་མཐུ་དང་རྫུ་འཕྲུལ་བསྐྱེད། །མཱ་ར་མཱ་རའི་ལས་ལ་རིངས་པར་ཆོས། །མ་རབས་མ་རུངས་དགྲ་བོ་ད་ལྟ་སྒྲོལ། །ཞེས་པ་འདི་ཡང་ཞྭ་ལུ་གསེར་ཁང་གི་གདན་ས་བཅུ་གསུམ་པ་དམ་ཅན་དགེས་པའི་རྣལ་འབྱོར་གྱིས་ཕྲིན་ལས་ཞུ་ཕྱིར་འཕྲལ་དུ་ཐོགས་མེད་དུ་བྲིས་ནས་མགོན་ཁང་དུ་ཕུལ་བ་སིདྡྷི་ཀུ་རུ་ས་མ་ཡ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། དཔལ་ཞྭ་ལུ་བའི་ཆོས་སྐྱོང་སྤྱི་བསྟོད། PAGE \* MERGEFORMAT 1 