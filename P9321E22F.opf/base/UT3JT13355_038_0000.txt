༄༅། །ཇ་མཆོད་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན་ཞེས་བྱ་བ་བཞུགས་སོ།། སྭསྟི། ཡིད་འོང་ཟླ་ཤེལ་ལྗོན་པའི་པད་ཕོར་ནང་། །བཅུད་མཆོག་སིནྡྷུར་ལི་ཁྲིའི་མདངས་འོད་ཅན། །ག་བུར་གུར་གུམ་དྲི་གཞོན་ངད་ལྡང་བ། །འཆི་མེད་བདུད་རྩིའི་བཏུང་བ་དམ་པ་འདི། །དྲིན་ཅན་བླ་མ་རྣམས་ལ་མཆོད་པར་འབུལ། །སྐྱབས་ཆེན་དཀོན་མཆོག་གསུམ་ལ་མཆོད་པ་འབུལ། །རྒྱལ་བ་རྒྱ་མཚོའི་ཚོགས་ལ་མཆོད་པ་འབུལ། །དཔའ་བོ་མཁའ་འགྲོའི་ཚོགས་ལ་མཆོད་པ་འབུལ། །མཐུ་ལྡན་སྲུང་མའི་ཚོགས་ལ་མཆོད་པ་འབུལ། །དགེ་འདུན་འདུས་པའི་ཚོགས་ལ་མཆོད་པ་འབུལ། །མཆེད་ལྕམ་རྡོ་རྗེ་སྤུན་ལ་མཆོད་པ་འབུལ། །དྲིན་ཅན་ཕ་མའི་ཚོགས་ལ་མཆོད་པར་འབུལ། །དེ་ལྟར་མཆོད་པའི་བསོད་ནམས་སྟོབས་ཆེན་དེས། །བདག་དང་ནམ་མཁའ་མཉམ་པའི་སེམས་ཅན་རྣམས། །སྲིད་ཞིའི་ཚད་གདུང་ཀུན་ལས་གྲོལ་གྱུར་ཏེ། །རྣམ་མཁྱེན་རྒྱ་མཚོར་མྱུར་དུ་འཇུག་པར་ཤོག །གང་དེའི་ཆེད་དུ་རྒྱ་ནག་ཡུལ་ལྗོངས་ནས། །བོད་ཡུལ་ཀུན་དུ་ངལ་བ་ལྷུར་བླངས་པའི། །མི་དང་དུད་འགྲོར་བཅས་པའི་འགྲོ་བ་རྣམས། །བདེ་ལྡན་པདྨོར་བརྫུས་ཏེ་སྐྱེ་བར་ཤོག །ཆོས་ལྡན་རྒྱལ་པོ་བསྟན་པའི་སྦྱིན་བདག་རྣམས། །མྱོས་འགྱུར་སྤངས་ཏེ་བཏུང་བའི་མཆོག་འདི་ཡིས། །ཚིམས་ནས་དགེ་བའི་བསམ་སྦྱོར་རབ་རྒྱས་ཏེ། །ཡངས་པའི་རྒྱལ་ཁམས་བདེ་ལ་འགོད་པར་ཤོག །ཁྱིམ་པའི་ཚོགས་རྣམས་སྡིག་པའི་ཟས་སྤངས་ནས། །དཔལ་འབྱོར་རྒྱས་ཏེ་འདི་འདྲས་འཚོ་བ་དང་། །དཀོན་མཆོག་མཆོད་ཅིང་བྱམས་པའི་སེམས་ལྡན་པས། །འཇིག་རྟེན་ཐམས་ཅད་བདེ་ཞིང་སྐྱིད་པར་ཤོག །ཐུབ་པའི་བརྟུལ་ཞུགས་འཆང་བའི་དགེ་སྦྱོང་རྣམས། །སྡིག་མེད་རྣམ་དཔྱོད་རྒྱས་བྱེད་འདིས་འཚོ་ཞིང་། །ཀློག་དང་སྤོང་བའི་འཁོར་ལོ་རྣམ་གསུམ་གྱིས། །རྒྱལ་བའི་བསྟན་པ་ཕྱོགས་བཅུར་རྒྱས་པར་ཤོག །རི་སུལ་རྒྱུ་བའི་རྣལ་འབྱོར་ཕོ་མོ་རྣམས། །བཏུང་བའི་མཆོག་འདིས་རིག་པ་དྭངས་སྙིགས་ཕྱེད། །རྩེ་གཅིག་བསམ་གཏན་མཆོག་གི་བདེ་ཐོབ་ནས།

།ས་དང་ལམ་གྱི་རྟོགས་པ་མངོན་གྱུར་ཤོག །རྣལ་འབྱོར་བདག་ཀྱང་དབེན་པའི་ནགས་ཚལ་དུ། །འདི་འདྲའི་བཏུང་བས་ཞེན་མེད་འཚོ་བྱས་ཏེ། །གསང་ཆེན་ཟབ་མོའི་ཏིང་འཛིན་བསྒོམས་པའི་མཐུས། །རྡོ་རྗེ་འཆང་དབང་ཚེ་འདིར་འགྲུབ་བར་ཤོག །ཅེས་པའི་ཇ་མཆོད་སྨོན་ལམ་དང་རྗེས་སུ་འབྲེལ་བའི་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན་ཞེས་བྱ་བ་འདི་བནྡྷེ་ལྡུམ་བུ་བ་བློ་གསལ་གྱིས་སྦྱར་བ་སིདྡྷི་ཀུ་རུ། དགེ་ལེགས་འཕེལ།། །། ༈ །ཨོཾ་ཨཱཿཧཱུྃ། ཕུན་ཚོགས་འདོད་དགུའི་རྒྱ་མཚོ་ཀུན་གྱི་བཅུད། །ཡེ་ཤེས་བདུད་རྩིའི་རྒྱ་མཚོར་བྱིན་བརླབས་ནས། །ཡིད་འོང་མཆོད་སྤྲིན་རྒྱ་མཚོ་ཆེན་པོ་འདི། །སྐྱབས་གནས་མཆོད་འོས་རྒྱ་མཚོ་མ་ལུས་མཆོད། །བཀའ་དྲིན་མཉམ་མེད་རྩ་བའི་བླ་མ་རྗེ། །རྒྱ་བོད་བརྒྱུད་པའི་བླ་མ་ཐུགས་རྗེ་ཅན། །ཡི་དམ་དཀྱིལ་འཁོར་རྒྱལ་བ་རྒྱ་མཚོའི་ཚོགས། །མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། །སྐྱེ་དགུའི་གཉེན་གཅིག་ཐུབ་དབང་ཤཱཀྱའི་ཏོག །འཕགས་ཡུལ་གྲུབ་པའི་གཙུག་རྒྱན་བིརྺ་པ། །གངས་ཅན་བསྟན་པའི་མངའ་བདག་ས་སྐྱ་པ། །མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། །རང་བྱུང་རྡོ་རྗེ་ལུས་ཀྱི་ཕོ་བྲང་དབྱིངས། །སྙིང་དབུས་པདྨོར་བཞུགས་པའི་དྲིན་ཅན་རྗེ། །རྩ་ཁམས་དཔའ་བོ་ཌཱ་ཀིའི་ཚོགས་བཅས་ལ། །མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། །མཆོད་བྱ་མཆོད་བྱེད་དག་པ་གདོད་མའི་གཤིས། །གནས་ལུགས་རང་ངོ་ཤེས་པ་མཆོད་པའི་མཆོག །ཟུང་འཇུག་བདེ་ཆེན་རང་སེམས་བླ་མ་ལ། །མཆོད་པར་འབུལ་ལོ་དངོས་གྲུབ་རྣམ་གཉིས་སྩོལ། །རྒྱལ་བའི་བསྟན་པ་སྲུང་ཞིང་སྐྱོང་བ་དང་། །རྣལ་འབྱོར་གྲུབ་པའི་ཚོགས་ཀྱིས་གྲོགས་མཛད་པའི། །གནས་སྲུང་མཁའ་འགྲོ་དམ་ཅན་རྒྱ་མཚོ་ལ། །མཆོད་པར་དབུལ་ལོ་དངོས་གྲུབ་རྣམ་གཉིས་སྩོལ། །སྣོད་བཅུད་རྒྱལ་བའི་དཀྱིལ་འཁོར་རོལ་པར་ཤར། །འདོད་ཡོན་བྱང་ཆུབ་སྒྲུབ་པའི་གྲོགས་སུ་འགྱུར། །འདི་འདྲའི་ལམ་བཟང་རྙེད་པ་བླ་མའི་དྲིན།

།དགྱེས་པར་རོལ་ཅིག་རྡོ་རྗེ་སྤུན་གྲོགས་རྣམས། དགེའོ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། ཇ་མཆོད་རྒྱ་ཇའི་ཆུ་གཏེར་རྦ་རླབས་གཡོ་བའི་དགའ་སྟོན། PAGE \* MERGEFORMAT 1 