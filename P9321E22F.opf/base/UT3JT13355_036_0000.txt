༄༅། །དཔལ་ལྡན་ལྷ་མོ་རི་ཕུག་མ་དགྱེས་པའི་བསྟོད་པ་བཞུགས་སོ།། ན་མོ་གུ་རུ་ཛྙ་ན་དེ་ཝི་ཡེ། དཔལ་ལྡན་རྒྱལ་བ་ཀུན་གྱི་ཡུམ་མཆོག་མ། །དཔལ་ཆེན་ཧེ་རུ་ཀ་དང་མཉམ་སྦྱོར་མ། །དཔལ་གྱི་ལྷ་མོ་བཀྲ་ཤིས་བདེ་སྟེར་མ། །དཔལ་མོ་རི་ཕུག་མ་ལ་བསྟོད་པར་བགྱི། །ཁྱོད་ནི་ཡེ་ཤེས་དག་པའི་མཁའ་དབྱིངས་སུ། །ཆུ་སྐྱེས་ཟེའུ་འབྲུ་ཟླ་ཤེལ་བཞད་པའི་རྩེར། །གདུག་ཅན་བམ་ཆེན་འགྱེལ་བའི་ཁྲི་སྟེང་དུ། །དགྱེས་ཤིང་རོལ་པས་འགྱིང་ལ་ཕྱག་འཚལ་ལོ། །གང་སྐུ་རབ་བརྗིད་དབང་སྔོན་གསར་པའི་མདོག །དམར་ཟླུམ་སྤྱན་གསུམ་ཉི་ཟླའི་གཟི་འོད་འབར། །ཁྲོ་ཞིང་བཞད་པའི་ཞལ་ནི་མཆེ་བ་གཙིགས། །ལྗགས་དམར་རབ་བསྐྱོད་རྡོ་རྗེའི་སྒྲ་སྒྲོག་བསྟོད། །བུང་བའི་མདངས་འཕྲོག་རལ་པའི་ཐོར་ཚུགས་ཅན། །རིན་ཆེན་ནོར་བུའི་རྒྱན་འཕྲེང་ཇི་སྙེད་དང་། །སིལ་སིལ་སྒྲ་སྒྲོག་གསེར་ཁའི་འཕྱང་ཕྲུལ་གྱིས། །དཔལ་མོའི་སྐུ་མཆོག་མཛེས་པར་བྱས་ལ་བསྟོད། །རབ་མཛེས་དར་སྔོན་ན་བཟའ་སྐུ་ལ་གསོལ། །པདྨ་རཱ་གའི་མདངས་ལྡན་སྟོད་གཡོགས་གོས། །ལྷབ་ལྷུབ་རྨ་བྱའི་སྒྲོ་ཐུལ་ཡིད་འཕྲོག་པས། །ཁྱོད་སྐུ་ཀུན་ནས་མཛེས་པར་བྱས་ལ་བསྟོད། །ཡེ་ཤེས་མེ་དཔུང་འབར་བའི་ཀློང་དཀྱིལ་ན། །ཡེ་ཤེས་མཁའ་འགྲོ་ཡོངས་ཀྱི་དབུས་ན་འགྱིང་། །ཡེ་ཤེས་དག་པའི་སྤྱན་གྱིས་འགྲོ་ལ་གཟིགས། །ཡེ་ཤེས་ལྷ་མོས་རྣལ་འབྱོར་དབྱིངས་ནས་སྐྱོང་། །ད་ལྟ་རི་ཕུག་དཔལ་གྱི་ཡང་དབེན་ན། །ད་མེད་བསྟན་འཛིན་ཡོངས་ཀྱི་གྲོགས་མཛད་མ། །དལ་འབྱོར་སྙིང་པོ་ལེན་པའི་རྣལ་འབྱོར་བདག །ད་ལྟ་ནས་བཟུང་བྱང་ཆུབ་བར་དུ་སྐྱོངས། །རེས་འགའ་སྨུག་ནག་སྒེག་མཛེས་ཁྲོ་མོའི་གཟུགས། །ཕྱག་གཡས་མདའ་དར་སྣ་ལྔ་གཡབ་ཅིང་འཛིན། །ཕྱག་གཡོན་ནེའུ་ལེ་སྒྲུབ་ལ་དངོས་གྲུབ་སྩོལ། །དར་གོས་རྨ་བྱའི་སྒྲོ་ཐུལ་གསོལ་ལ་བསྟོད། །ཡེ་ཤེས་མཁའ་འགྲོ་ཡོངས་ཀྱི་ཚོགས་ཀྱི་གཙོ། །ལས་ཀྱི་མ་མོ་ཡོངས་ཀྱི་རྗེ་མོ་ཆེ། །དྲེགས་ལྡན་ལྷ་སྲིན་ཡོངས་ཀྱི་སྣ་འདྲེན་མ།

།རྣལ་འབྱོར་དམ་ཅན་ཡོངས་ཀྱི་སྲུང་མར་བསྟོད། །དཀར་དམར་རྒྱན་གྱིས་བརྒྱན་པའི་གཏོར་མ་དང་། །ཆང་ཕུད་བདུད་རྩི་སྨན་གྱི་གསེར་སྐྱེམས་དང་། །མདའ་དར་སྤྱན་གཟིགས་མཛེས་པའི་ཚོགས་རྣམས་ཀྱིས། །རི་ཕུག་ལྷ་མོ་འཁོར་བཅས་གསོལ་ཞིང་མཆོད། །པདྨ་ཐོད་འཕྲེང་དྷི་པཾ་ཀ་ར་དང་། །ཐམས་ཅད་མཁྱེན་པ་བུ་སྟོན་ཡབ་སྲས་སོགས། །རྩ་བརྒྱུད་བླ་མའི་བཀའ་དང་དམ་ཚིག་དགོངས། །བསྟན་པ་རིན་ཆེན་བསྲུང་བའི་འཕྲིན་ལས་མཛོད། །རྣལ་འབྱོར་བདག་ཅག་འཁོར་དང་བཅས་པ་ལ། །དགྱེས་ཞིང་བརྩེ་བས་ལུས་དང་གྲིབ་མ་ལྟར། །འབྲལ་མེད་འགྲོགས་ནས་ཉིན་མཚན་ཀུན་ཏུ་སྐྱོངས། །ཞེས་དཔལ་མོ་རི་ཕུག་མ་དགྱེས་པའི་བསྟོད་པ་འདི་ནི་ཞྭ་ལུ་གསེར་ཁང་གི་གདན་ས་བཅུ་གསུམ་པ་རྣལ་འབྱོར་པ་བློ་གསལ་གྱིས་སྦྱར་བ་དགེ་ཞིང་བཀྲ་ཤིས་པར་གྱུར་ཅིག། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། དཔལ་ལྡན་ལྷ་མོ་རི་ཕུག་མ་དགྱེས་པའི་བསྟོད་པ། PAGE \* MERGEFORMAT 1 