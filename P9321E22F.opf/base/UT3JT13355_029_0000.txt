༄༅། །མེ་ཕོ་འབྲུག་ལོ་དཔལ་ཞྭ་ལུའི་མ་ཧེ་མཆོད་པ་གནང་དུས་ཀྱི་སྒོ་ཡིག་བཀའ་ཤོག། ཤྲཱི་མན་གུ་རུ་བཛྲ་བྷཻ་ར་ཝ་ཡེ་ན་མཿ རྒྱལ་བ་ཁྱབ་བདག་རྡོ་རྗེ་འཆང་ཆེན་པོ་ཉིད་ནས་བཟུང་། བུ་སྟོན་ཐམས་ཅད་མཁྱེན་པ་ཡབ་སྲས་ཀྱིས་གཙོ་མཛད་བདག་གི་རྩ་བའི་བླ་མ་དམ་པ་རྗེ་བཙུན་གཉིས་སྤངས་ཞབས་ཀྱི་བར་དུ་བྱོན་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ། ཁྲོ་བོའི་དབང་པོ་དཔལ་གཤིན་རྗེ་གཤེད་ཀྱི་ལུང་། དཔལ་ཞྭ་ལུ་གསེར་ཁང་གི་གདན་ས་བཅུ་གསུམ་པ་ཤཱཀྱའི་དགེ་སློང་རྡོ་རྗེ་འཛིན་པ། དཔལ་དུས་དགྲ་ནག་པོ་མ་ཧེའི་ཞལ་གྱི་བརྟུལ་ཞུགས་གྲུབ་པའི་ཡི་གེ སྲིད་པ་གསུམ་ན་གནས་ཤིང་རྒྱུ་བའི་འབྱུང་པོ་མི་དང་མི་མ་ཡིན་པ་རྣམས་ལ་ཟློ་བ། ཟླ་བ་འདིའི་ཉེར་གསུམ་གྱི་ཉིན། ལྷོ་ཕྱོགས་རིམ་པ་བདུན་གྱི་ས་འོག འཇིགས་རུང་གཤིན་རྗེའི་གྲོང་ཁྱེར་ཆེན་པོ་ནས། དཔལ་གཤིན་རྗེ་གཤེད་ཀྱི་བཀའ་བསྟོད་ཆེན་པོ་འཆི་བདག་ལས་ཀྱི་གཤིན་རྗེ་ཡབ་ཡུམ། འཁོར་ལས་ཀྱི་མ་གཤིན་ཕོ་མོ། སྣང་སྲིད་ལྷ་སྲིན་སྡེ་བརྒྱད་དང་བཅས་པ་སྤྱན་དྲངས། མཆོད་པ་དང་གཏོར་མ་དང་བསྟོད་པས་མཉེས་པར་བྱས། དམར་ཆེན་གྱི་ལིངྒ་དང་། རྡོ་རྗེ་བདུད་རྩིའི་མནའ་ཆུ་བླུད། དམ་ཚིག་གི་རྡོ་རྗེ་འབར་བས་དམ་ལ་བཞག་ཅིང་བཀའ་བསྒོས་ཏེ། རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པ་དང་། སྐྱེ་དགུ་སེམས་ཅན་ཡོངས་ཀྱི་བདེ་སྐྱིད་འཕེལ་བར་བྱ་བའི་ཆེད་དང་ཁྱད་པར་ཆོས་གྲྭ་འདི་ཉིད་ཀྱིས་གཙོ་བྱས་དགེ་འདུན་གྱི་སྡེ་དང་། རྣལ་འབྱོར་པ་འཁོར་བཅས་བདེ་ཞིང་། དམ་པའི་ཆོས་སྤྱོད་པའི་འཕྲིན་ལས་འཆོལ་བ་དང་། དེ་དག་ལ་གནོད་ཅིང་བར་དུ་གཅོད་པའི་མི་མ་ཡིན་པའི་གདུག་པ་ཅན་རྣམས་དྲག་པོ་མངོན་སྤྱོད་ཀྱི་ལས་ཀྱིས་ཚར་གཅོད་པའི་ཆོ་ག་བསྒྲུབས་པས། ཁྱེད་མི་མ་ཡིན་པ་རྣམས་རང་རང་གིས་ཁས་བླངས་དང་དམ་ཚིག་རྗེས་སུ་དྲན་པས་མཆོད་གཏོར་གྱི་ཚིམ་པར་གྱིས་ལ་མཐུ་དང་ནུས་པ་སྟོབས་དང་རྫུ་འཕྲུལ་གང་ཡོད་ཀྱིས་བར་ཆད་བསྲུང་བའི་ཕྲིན་ལས་སྒྲུབས།

འདིར་འདུས་ཤིང་ཚོགས་པའི་མི་རྣམས་ཀྱང་བསམ་སྦྱོར་དགེ་ཞིང་ཞི་བའི་སྒོ་ནས་ངོ་མཚར་གྱི་ལྟད་མོས་ཡིད་ཚིམས་པ་དང་། མ་རུངས་པའི་ལས་བྱས་ན་འདི་ལྟ་བུའི་འཕྲིན་ལས་ཀྱི་སྒོ་ནས་ཚར་གཅོད་འོང་སྙམ་པའི་སྐྲག་ཤེས་པ་གྱིས། གལ་སྲིད་ཁ་དྲག ཤེད་ཁྱེར། མི་བཤའ། ཁ་མཆུ་གསར་རྙིང་། འབྲེལ་བུ་ལོན། ལྟེས་གཏང་འཛིན། སྤྱོད་ངན་གཤིས་ངན་གྱི་སྒོ་ནས་རྒྱབ་འདྲེ་འཐབ་རྩོད་ཟིང་རྐྱེན་བྱས་པ་བྱུང་ན། ཆོས་སྡེ་ཆེན་པོའི་སྤྱི་པ་ནས་ལུགས་གཉིས་དང་མཐུན་རྩད་གཅོད་ཕྱི་ལམ་ཁེགས་པ་གཏོང་བ་དང་། འཇམ་དཔལ་གཤིན་རྗེ་གཤེད་ཀྱི་རྣལ་འབྱོར་རབ་ཏུ་ཁྲོས་པས་བཀའ་བསྒོས་ཏེ། ལྟེ་བོ་སུ་ཡིན་པ་དེ་འཆི་བདག་གཤིན་རྗེ་ནག་པོའི་ཟས་སྐལ་དུ་འཕྲལ་དུ་སྟེར་བས་ངེས་པར་གྱིས་ལ། སོ་སོ་ཐ་དད་ནས་དྲན་འཛིན་དང་བག་ཡོད་ལ་གནས་པས་དགེ་ཞིང་ཞི་བ་གལ་ཆེ། མེ་ཕོ་འབྲུག་ལོ་ཧོར་ཟླ་བཅུ་གཉིས་པའི་ཚེས་བཅུ་ལ་དཔལ་ཞྭ་ལུ་གསེར་ཁང་གི་བླ་བྲང་ཆོས་དབྱིངས་བདེ་བ་ཆེན་པོའི་ཕོ་བྲང་ནས་བྲིས། སྒོ་ཡིག་འདི་ལ་འཕྲལ་དུ་གནོད་པ་བྱུང་ན་བསྟན་སྲུང་ཆེན་མོ་རྡོ་རྗེ་རབ་བརྟན་མས་ཚར་ཆོད། དགེའོ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། མེ་ཕོ་འབྲུག་ལོ་དཔལ་ཞྭ་ལུའི་མ་ཧེ་མཆོད་པ་གནང་དུས་ཀྱི་སྒོ་ཡིག་བཀའ་ཤོག PAGE \* MERGEFORMAT 1 