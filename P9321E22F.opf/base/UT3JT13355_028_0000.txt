༄༅། །ཀུ་རུ་ཀུལླེའི་འཁོར་ལོའི་ཡིག་ཆུང་བཞུགས་སོ།། ན་མཿབཛྲ་གུ་ཧྱ་གུ་རཱ་ཝེ། དཔལ་ལྡན་གར་དབང་ཁྱབ་བདག་བླ་མ་རྗེ། །བདེ་ཆེན་ལི་ཁྲིའི་སྨིན་ལེགས་ཚུལ་འཛིན་པ། །གང་དེའི་ཞབས་སེན་པདྨོ་དམར་བའི་འོད། །སྤྱི་བོའི་ཆུ་མཚོར་རྟག་ཏུ་རོལ་བར་མཛོད། །རྗེ་བཙུན་མ་ཀུ་རུ་ཀུལླེའི་ཐུན་མོང་མ་ཡིན་པའི་དབང་གི་ལེགས་སྦྱོར་གྱི་སྐབས་སུ། བདག་ཉིད་ནུས་ལྡན་བྱ་བའི་ཙཀྲ་དཔེའུ་ཆུང་ལྟར་བྲི་ཞེས་པ་ནི། བྲི་གཞི་མཛུབ་གང་པ་ལ་འཁོར་ལོ་རྩིབས་བརྒྱད་ལྟེ་བ་མུ་ཁྱུད་དང་བཅས་པས་བསྐོར། ལྟེ་བའི་དབུས་སུ་ཧྲཱིཿཡིག་བྲི། དེའི་ར་བཏགས་ངོས་ཀྱི་མདུན་ནས་བརྩམས་ཏེ་ཆེ་གེ་མོ་ཝ་ཤཾ་ཀུ་རུ་ཧོཿ ཞེས་པ་བྲི། བསྒྲུབ་བྱ་དམིགས་བསལ་མེད་ན་ཁམས་གསུམ་གྱི་མི་ནོར་ཟས་གསུམ་ཐམས་ཅད་བྲི། རྩིབས་བརྒྱད་ལ་ཨོཾ་ཀུ་རུ་ཀུལླེ་ཧྲཱིཿསྭཱཧཱཿ ཞེས་པ་ཚང་བ་རེ་བྲི། མུ་ཁྱུད་ཕྱི་མ་ལ་ཨཱ་ལི་ཀཱ་ལི་བྲི། ཡི་གེ་ཐམས་ཅད་དབུ་ཕྱིར་བསྟན་དུ་བྱའོ། །ྀཨཚ། ལིངྒའི་སྙིང་གར་འཇུག་པའི་འཁོར་ལོ་ནི་རྩིབས་བཅུ་དྲུག་པ་ལྟེ་བ་མུ་ཁྱུད་དང་བཅས་པའི་དབུས་སུ་ཧྲཱིཿརིང་ཚེག་དྲག་དང་བཅས་པའི་མཐར་ཆེ་གེ་མོའི་མིང་། རིགས། རུས། བླ་དགས་འདི་ཞེས་བྱ་བ་ཝ་ཤཾ་ཀུ་རུ་ཧོཿཞེས་པ་མདུན་ནས་གཡས་སྐོར་གྱིས་བྲི། རྩིབས་རྣམས་ལ་ཀུ་རུ་ཀུལླེ་ཞེས་པའི་ཡི་གེ་བཞི་ཚོམས་སུ་བྲིས་པའི་དབུས་སུ་བསྒྲུབ་བྱའི་མིང་ངམ། མིང་ཡིག་དང་པོ་བརྩེགས་པའི་ཐོག་མ་དང་སྒྲིག་པའི་བར་ལ་རྒྱ་སྐད་དམ་བོད་སྐད་གང་རུང་དུ་བྲི། རྩིབས་ཀྱི་ཕྱིའི་མུ་ཁྱུད་གསུམ་ལ། ཨོཾ་ཆེ་གེ་མོ་ཝ་ཤཾ་ཀུ་རུ་ཨོཾ་ཞེས་པ་འབའ་ཞིག་གིས་བསྐོར་བ་ཡི་གེ་རྣམས་དབུ་ཅན་གཟབ་མ་མགོ་ཕྱིར་བསྟན་དུ་བྲི། གཞུང་ནས་འབྱུང་བའི་རྫས་རྣམས་ཚང་བས་བྲི་བའམ། ཡང་ན་ཚལ་གྱིས་བྲིས་ལ་རྫས་གཞན་རྣམས་གུར་གུམ་དང་སྦྱར་བའི་སེར་གྱིས་མནན་ཀྱང་རུང་ངོ་། །བརྒྱད་ལྟབ་ཅེས་པ་ནི། སྣ་བཞི་དབུས་སུ་སྤྲད་བྱས་ལ། །སླར་ཡང་སྣ་བཞི་དབུས་སུ་སྤྲད།

།ཅེས་པའོ། །འདི་ལ་ཨུཏྤ་ལའི་ཙཀྲ་རྩིབས་བཅུ་དྲུག་པ་ཞེས་གསུངས་པ་བསྒོམ་བྱའི་དབང་དུ་བྱས། བྲི་བྱ་ལ་མཚོན་ཆའི་འཁོར་ལོའི་དབྱིབས་སུ་བྱས་པས་འགྲུབ་གསུངས་སོ། །འཁོར་ལོའི་ཞལ་ཤེས་ཀྱི་ཡིག་ཆུང་། །ྀཨཚ། ༈ །གང་གི་ཁྱོད་ཞབས་དྲན་པའི་མོད། །བརྟན་གཡོའི་དངོས་ཀུན་སྐད་ཅིག་ལ། །དབང་མཛད་བླ་མ་རིག་བྱེད་མ། །སྙིང་གི་པདྨོར་རོལ་བས་སྐྱོངས། །རྗེ་བཙུན་མའི་བསམ་གཏན་གྱི་ལས་སྦྱོར་ཞལ་ནས་སྙན་དུ་བརྒྱུད་པའི་གདམས་པ་ཉམས་སུ་ལེན་པར་འདོད་པས། རང་ཀུ་རུ་ཀུལླེར་གསལ་བའི་ཐུགས་ཀར་རང་འདྲའི་ཡེ་ཤེས་སེམས་དཔའ་མཐེབ་སོར་གྱི་ཚད་ཙམ་གཅིག་བསམ། དེའི་ཐུགས་ཀར་ཏིང་ངེ་འཛིན་སེམས་དཔའ་ཧྲཱིཿདམར་པོ་ནས་འབྲས་ཙམ་གཅིག་བསམ། ལྟེ་བར་པདྨ་དམར་པོ་འདབ་མ་བརྒྱད་པ་བསམ། ཧྲཱིཿལས་འོད་ཟེར་དམར་པོ་ལྕགས་ཀྱུ་ཞགས་པ་ལྕགས་སྒྲོག་གི་རྣམ་པ་ཅན་དཔག་མེད་འཕྲོས། གང་དབང་དུ་བྱ་བར་འདོད་པ་དེའི་སྙིང་གར་ལྕགས་ཀྱུས་བཏབ། མགྲིན་པར་ཞགས་པས་བཅིངས། ཡན་ལག་ལྕགས་སྒྲོག་གིས་བསྡམས། ཁོ་རང་གི་ལས་རླུང་དམར་པོ་འཚུབ་ཅིང་འཁྱིལ་བས་འཁོར་ཏེ་བསྐྱོད་ནས་རང་གི་མདུན་དུ་ཡུད་ཀྱིས་ཁྱེར་བྱུང་བ་ལ། རང་གི་ཕྱག་གིས་ཨུཏྤ་ལའི་མདའ་བཀང་ནས་བརྒྱབས་པས་མོའི་པདྨ་དང་། ཕོའི་སྙིང་གར་ཕོག་པས་གཞན་དྲན་པ་ཐམས་ཅད་འགགས་ནས། རང་ཁོ་ན་ཡིད་ལ་བྱེད་ཅིང་། སྙིང་ནས་འདུད་པས་བྲན་གྱི་ཚུལ་དུ་རྐང་པའི་དྲུང་དུ་ཐལ་མོ་སྦྱར་བའི་མཐར་འོད་དམར་པོའི་དྲྭ་བས་བཏུམས་ཏེ་ཆགས་པས་འདར་ཞིང་གནས་པར་བསམ། དེའི་ཚེ་རང་གི་སྙིང་གའི་ཧྲཱིཿཡིག་ལས་འོད་ཟེར་ལྕགས་ཀྱུ་ལྟ་བུ་འཕྲོས་པས་བཀུག་ནས་རང་གི་བྷ་གར་ཞུགས་ཏེ་ལྟེ་བའི་པདྨ་འདབ་བརྒྱད་ཀྱི་ལྟེ་བར་ཙོག་བུའི་འདུག་སྟངས་ཐལ་མོ་སྦྱར་བས་འཁོད་པར་བསམ་ལ་འོག་རླུང་འཐེན། སྙིང་གའི་ཡེ་ཤེས་སེམས་དཔའི་བྷ་ག་ནས་ཁྲག་རྒྱུན་དམར་པོ་བབས་པས་བསྒྲུབ་བྱའི་ལུས་ཀྱི་ཕྱི་ནང་ཐམས་ཅད་བཀྲུས་པས་རང་ཉིད་ལ་མ་དད་མ་གུས་པའི་དྲི་མ་ཐམས་ཅད་དག་ནས་རང་སེམས་དང་དབྱེར་མེད་དུ་དབང་དུ་འདུས་པར་བསམ་ཞིང་།

སྟེང་རླུང་མནན་ལ་རླུང་ཁ་སྦྱར་ཅི་ཐུབ་འཛིན། རེ་འགའ་ཏིང་ངེ་འཛིན་དེ་ལྟ་བུའི་ངང་ནས་བཟླའོ། །དེ་ལྟར་ཞག་གཅིག་གམ། གསུམ་མམ་བདུན་གྱི་བར་དུ་ཐུན་བཞིར་རྩེ་གཅིག་ཏུ་ཉམས་སུ་བླངས་པས་ལྷའི་དབང་པོའང་དབང་དུ་འདུས་ན་བསྒྲུབ་བྱ་གཞན་ལྟ་ཅི་སྨོས། ཞེས་གསུངས་པའི་ཡི་གེ་མེད་པའི་གནད་ཀྱི་གདམས་པ་གསེར་ཆོས་སྙིང་གི་ཡང་ཞུན་གསལ་བར་བཀོད་པ་ཆོས་བདག་མཁའ་འགྲོའི་ཚོགས་རྣམས་ཀྱིས་བཟོད་ཅིང་གནང་བ་བསྩལ་དུ་གསོལ། ས་སྐྱའི་རྗེ་བཙུན་རྣམས་ཀྱི་ཐུགས་ཀྱི་བཅུད། །སྙན་བརྒྱུད་སྙིང་གི་ཡང་ཞུན་གསེར་གྱི་ཆོས། །ཀུན་སྤངས་ཆོས་རྗེའི་ཞལ་གྱི་བདུད་རྩིའི་རྒྱུན། །བརྗེད་པར་འཕངས་ཏེ་ཡི་གེར་བཀོད་པའོ། །ས་མ་ཡ་གུ་ཧྱཿ ྀཨཚ།། །།ཤིན་ཏུ་དག་པར་བགྱིས་པའི་རབ་དཀར་དེས། །ཤིན་ཏུ་སྐལ་བ་རབ་ལྡན་སྐྱེས་བུ་ཞིག །ཤིན་ཏུ་ཟབ་མོ་འདི་ཉིད་མཐོང་གྱུར་ནས། །ཤིན་ཏུ་ལེགས་པའི་དགའ་སྟོན་ཀུན་ལ་འཕེལ། །ས་མ་ཡ་རྒྱ་རྒྱ་རྒྱ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ ། ཀུ་རུ་ཀུའི་འཁོར་ལོའི་ཡིག་ཆུང་། PAGE \* MERGEFORMAT 3 