༄༅། །ཆོས་སྐྱོང་རྒྱལ་པོ་ཆེན་པོའི་གཏོར་འབུལ་རྗེ་ཚར་པས་མཛད་པ་བཞུགས་སོ།། ཆོས་སྐྱོང་རྒྱལ་པོ་ཆེན་པོ་དཔེ་ཧ་ར་ལ་གཏོར་མ་དབུལ་བར་འདོད་པས། གཏོར་མ་ཚུལ་བཞིན་བཤམ། རང་ཨུ་རྒྱན་དུ་གསལ་བས། ཨོཾ་ཨཱཿཧཱུྃ་ལན་གསུམ་བརྗོད་པས། གཏོར་མ་བདུད་རྩིའི་རྒྱ་མཚོ་བཞེད་དགུ་ཐམས་ཅད་འབྱུང་བ་སྟོང་གསུམ་གྱི་ཁྱོན་དང་མཉམ་པར་གྱུར། རང་གི་ཐུགས་ཀ་ནས་འོད་ཟེར་འཕྲོས་པས་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ལ་སོགས་པ་གནས་རྣམས་ནས་ཆོས་སྐྱོང་བའི་རྒྱལ་པོ་ཆེན་པོ་སྐུ་ལྔ། ཡུམ་ཆེན། ལས་མཁན། སྤྲུལ་པ་ཡང་སྤྲུལ་ལྷ་སྲིན་སྡེ་བརྒྱད་ཀྱི་འཁོར་དང་བཅས་པ་སྐད་ཅིག་ཉིད་ལ་མཆོད་སྦྱིན་གྱི་གཏོར་མ་བཞེས་ཤིང་འཕྲིན་ལས་བསྒྲུབ་པའི་སླད་དུ་བཛྲ་ས་མཱ་ཛཿ ཅེས་པས་སྤྱན་དྲངས། མཧཱ་རཱ་ཛ་ས་པཱ་རི་ཝཱ་ར་ཨི་དཾ། བ་ལིཾ་ཏ་ཁ་ཁ་ཁཱ་ཧི་ཁཱ་ཧི། མཧཱ་པཉྩ་ཨ་མྲྀ་ཏ་ཁཱ་ཧི། ཞེས་པ་ལན་ལྔ་ལ་སོགས་པ་བརྗོད་པས། གཏོར་མ་སྨན་ཕུད་དང་བཅས་པ་བཞེས་ཤིང་དགྱེས་པར་བསམ་ལ། ཧོ། སྔོན་ཚེ་པདྨ་འབྱུང་གནས་ཀྱིས། །བཀའ་དང་དམ་ལ་བཏགས་པ་ཡི། །ཆོས་སྐྱོང་རྒྱལ་པོ་མཐུ་བོ་ཆེ། །ཁྱོད་ལ་མཆོད་ཅིང་བསྟོད་པ་ཡིས། །བདག་ཅག་འཁོར་བཅས་ཐམས་ཅད་ཀྱི། །མི་མཐུན་ཕྱོགས་ཀུན་ཞི་བ་དང་། །ཚེ་དང་བསོད་ནམས་བུ་ནོར་དང་། །འཁོར་འབངས་ལོངས་སྤྱོད་རྒྱས་པར་མཛོད། །ཅེས་བརྗོད་པས། དེ་ལྟར་ཞལ་གྱིས་བཞེས་ཤིང་དགྱེས་པས་རང་གནས་སུ་བྱོན་པར་བསམ། འབད་དང་རྩོལ་བ་ཞེས་སོགས་བརྗོད་དོ། །ཞེས་པ་འདི་རྗེ་བཙུན་རྡོ་རྗེ་འཆང་ཚར་པས་ཐོན་དུ་མཛད་པའོ།། །།བཀྲ་ཤིས།། ༈ ཧཱུྃ། ཀ་ཙ་དྲེགས་པ་བནྡྷེ་ཁྲོས་པའི་གཟུགས། །ཁྭ་ཏའི་གདོང་ཅན་ཐང་ཞུ་ཆེན་པོ་གྱོན། །ག་ཤལ་མགོ་རློན་དར་ནག་ལྷབ་ལྷུབ་ཅན། །ང་རོ་འཇིགས་པའི་གད་རྒྱངས་རྒོད་ལ་བསྟོད། །ཅ་པོ་དཀོན་ནོར་ཀུན་གྱི་རྗེས་སུ་འབྲང་། །ཆ་ལུགས་མ་ངེས་ཆོ་འཕྲུལ་ཅིར་ཡང་སྟོན། །ཇ་ཆང་ཤ་ཁྲག་ཀུན་ལ་འདོད་དགུར་སྤྱོད།

།ཉ་རྒྱས་ཟླ་བའི་འོད་ལྡན་ཁྱོད་ལ་བསྟོད། །ཏ་ཐཱ་ག་ཏའི་བསྟན་པ་བསྲུང་བའི་ཕྱིར། །ཐ་མལ་བནྡྷེ་སྤྲེའུ་སོགས་སུ་སྟོན། །ད་ལྟ་ཉིད་དུ་སྟོང་གསུམ་ཡུད་ཀྱིས་ཉུལ། །ན་ཚ་སྨྱོ་འབོག་ལྟས་ངན་འབེབས་ལ་བསྟོད། །པ་ལ་ཤ་ལྟར་འཇམ་པས་རང་སྡེ་སྐྱོང་། །ཕ་རོལ་དགྲ་བོའི་སྟེང་དུ་ཐོག་ལྟར་དྲག །བ་ལང་ནོར་ཕྱུགས་ཕྱི་ནང་དཀོར་རྫས་ཚོགས། །མ་ལུས་སྐྱོང་བའི་དཀོར་སྲུང་ཁྱོད་ལ་བསྟོད། །ཙ་ར་དྲག་པོའི་ལས་བྱེད་གཟའ་གདོང་དང་། །ཚ་གྲང་ནད་གཏོང་མ་མོ་བྱེ་བས་བསྐོར། །ཛ་ལང་རྒྱས་པའི་གདུག་ཅན་དགྲ་བོའི་ཚོགས། །ཝ་ལྟར་ཞུམ་ཞིང་བརླག་པར་བྱེད་ལ་བསྟོད། །ཞྭ་ལྟར་སྐྱེ་བོ་ཡོངས་ཀྱི་གཙུག་ན་མཐོ། །ཟ་བྱེད་ལྷ་སྲིན་ཡོངས་ཀྱི་སྣ་འདྲེན་ཅིང་། །འ་འུར་འཇིགས་པའི་ང་རོས་སྟོང་གསུམ་གཡོ། །ཡ་མཚན་ཡིད་ལ་འདོད་དགུའི་དངོས་གྲུབ་སྩོལ། །ར་བ་ཁང་བཟང་གཙུག་ལག་དགོན་གནས་འདི། །ལ་བ་ཧྲུལ་པོ་ཇི་བཞིན་གྱུར་པ་ལ། །ཤ་ཚ་དད་པའི་སེམས་ཀྱིས་གསོ་བགྱིད་ན། །ས་བདག་དྲེགས་པ་ཁྱོད་ཀྱིས་སྣང་བ་སྩོལ། །ཧ་ཧི་དགྱེས་པའི་འཛུམ་དཀར་བཞད་བཞིན་དུ། །ཨ་ལ་ལ་ཡི་ཟློས་གར་དང་འགྲོགས་པའི། །ཕུན་ཚོགས་འཕྲིན་ལས་དགེ་བའི་བཀྲ་ཤིས་ཀྱིས། །སྦྱིན་པོ་འ་ཞའི་མི་དབང་འཁོར་བཅས་སྐྱོངས། །པདྨ་ཐོད་འཕྲེང་འབྱུང་གནས་རྡོ་རྗེ་དང་། །བྱང་ཕྱོགས་དང་རྭའི་གྲུབ་དབང་མཆེད་རྣམས་དང་། །རྒྱལ་བཟང་ཨེན་ཤྲཱིའི་བརྒྱུད་འཛིན་རྣལ་འབྱོར་གྱིས། །ཇི་ལྟར་བསྒོ་བ་བཞིན་དུ་སྒྲུབ་པར་མཛོད།། །།དགེའོ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། ཆོས་སྐྱོང་རྒྱལ་པོ་ཆེན་པོའི་གཏོར་འབུལ་རྗེ་ཚར་པས་མཛད་པ། PAGE \* MERGEFORMAT 1 