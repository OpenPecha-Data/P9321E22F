༄༅། །མྱུར་མཛད་ཡིད་བཞིན་ནོར་བུའི་བསྟོད་པ་རྗེ་བླ་མས་མཛད་པ་བཞུགས་སོ།། ན་མོ་ལོ་ཀེ་ཤྭ་ར་ཡེ། ཕུན་ཚོགས་འདོད་དགུའི་དཔལ་སྟེར་ལྗོན་པའི་ཚལ། །ཧ་རི་ཙན་དན་ནགས་ཚལ་འཁྲིགས་པའི་ཁྲོད། །མེ་མཚམས་འཇིགས་པའི་དུར་ཁྲོད་བསིལ་བའི་ཚལ། །རིན་ཆེན་སྡོང་ཆེན་རྒྱས་པའི་གྲིབ་བསིལ་ལ། །ཆུ་སྐྱེས་དགའ་མ་འཛུམ་དཀར་བཞད་པའི་སྤོར། །ཉི་གཞོན་གཞོན་ནུས་འཁྱུད་པའི་ཟློས་གར་རྩེར། །ཁ་བའི་ཕུང་པོ་ཟུང་གི་དཔལ་འཕྲོག་པའི། །བགེགས་ཆེན་ནོར་བུའི་ཆར་འབེབས་སྤྱི་བོའི་སྟེང་། །དུས་གསུམ་རྒྱལ་བ་ཀུན་དངོས་པད་དཀར་ཅན། །འགྲོ་འདི་ཕུན་ཚོགས་རེ་བ་སྐོང་བའི་སླད། །རབ་བརྗིད་ཁྲོ་བོའི་དབང་པོར་སྤྲུལ་པ་ལ། །འདི་ན་ཡིད་བཞིན་ནོར་བུར་མཚན་གསོལ་བ། །ཁྱོད་ནི་གངས་ཀྱི་རི་བོ་ཆེན་པོའམ། །དུང་དང་པད་རྩ་ཀུནྡ་ཆུ་ཤེལ་ལྟར། །སྤྲིན་དཀར་གསར་པའི་ངོས་ལ་ཉི་འོད་ཀྱིས། །ལན་བརྒྱར་བྱུགས་འདྲའི་ཡིད་འོང་གཟི་འོད་འབར། །ཨེ་མ་དཔའ་བོ་ཁྱོད་ཀྱི་ཞལ་བཟང་ནི། །སྙིང་དབུས་དྲན་པའི་མོད་ལ་དབུལ་འཕོངས་ཀྱི། །སྡུག་བསྔལ་མ་ལུས་མིང་གི་མཐར་བྱས་ཏེ། །སྲིད་གསུམ་སྣོད་བཅུད་དབང་བྱེད་སྒྱུ་འཕྲུལ་མཚར། །ཁྲོ་འཛུམ་བཞད་པའི་ཞལ་གྱི་དཀྱིལ་འཁོར་ནི། །ལི་ཁྲིའི་འོད་ཆགས་དབུ་སྐྱེས་སྨིན་མས་སྤུད། །སྤྱན་གསུམ་རབ་གཡོ་མཆེ་བའི་མྱུ་གུ་མཛེས། །བིམ་པ་ལྟར་དམར་མཆུ་སྒྲོས་ལྗགས་འགྲིལ་ཞིང་། །སིནྡྷུར་གསར་པའི་ཐིག་ལེས་དཔྲལ་བར་བྱུགས། །རིགས་བདག་མི་བསྐྱོད་རྡོ་རྗེའི་ཅོད་པཎ་ཅན། །རིན་ཆེན་རྒྱན་འཕྲེང་ནོར་བུའི་ལན་ཚར་དང་། །སིལ་སིལ་དྲིལ་བུ་གཡེར་ཁའི་དྲྭ་བ་འཁྲོལ། །སེར་སྣ་འཇོམས་པའི་རྡོ་རྗེ་གྲི་གུག་དང་། །དགོས་འདོད་ཀུན་སྩོལ་ཡིད་བཞིན་དབང་གི་རྒྱལ། །ཌཱ་ཀི་དབང་སྡུད་ཅང་ཏེའུ་སྒྲ་ལྡན་པས། །ཁྱོད་སྐུའི་གཡས་ཀྱི་ཕྱག་བསྣམས་རིམ་པར་མཛེས། །འདོད་དགུའི་མཆོག་སྦྱིན་བདུད་རྩིའི་བུམ་ཐོད་དང་། །དུག་གསུམ་འཇོམས་པའི་མཚོན་ཆ་ཏྲི་ཤུ་ལ།

།སྲིད་གསུམ་འགུགས་པའི་རྡོ་རྗེ་ལྕགས་ཀྱུ་ཡིས། །དཔའ་བོ་ཁྱོད་ཀྱི་གཡོན་པའི་ཕྱག་བསྣམས་འགྲེལ། །ཁྲག་དང་བཅས་པའི་གླང་ལྤགས་སྟོད་གཡོགས་བགོས། །སྟག་ལྤགས་རློན་པའི་ཤམ་ཐབས་མཛེས་པ་དཀྲིས། །ཐོད་སྐམ་ལྔས་བརྒྱན་ཁྲག་འཛག་མགོ་འཕྲེང་གིས། །རྒྱུ་མར་བཅངས་པའི་དོ་ཤལ་རིང་དུ་འཕྱང་། །བགེགས་ཆེན་ཟུང་གི་སྤྱི་བོར་ཞབས་གཉིས་ནི། །རོ་ལྡན་གནས་ནས་རིམ་པར་ད་ལྟ་ཉིད། །བྱོན་ཞིང་བཞུགས་པའི་སྟབས་ཀྱིས་བར་སྣང་ཁྱོན། །མ་ལུས་ཁྱབ་པའི་མེ་དཔུང་དབུས་ན་འགྱིང་། །གང་དེའི་སྤྱི་བོར་བླ་མ་བརྒྱུད་པ་ཡི། །བླ་མ་ཀུན་འདུས་པདྨ་རཱ་གའི་མདོག །ཡིད་བཞིན་ནོར་དང་དྲིལ་བུས་ཕྱག་གཉིས་སྤྲས། །སྤྱན་ཟུར་བསྒྱུར་བས་ཌཱ་ཀི་དབང་དུ་བྱེད། །མགོན་པོའི་ཐུགས་ཀར་གསང་བའི་མཁའ་འགྲོ་མ། །ལང་ཚོ་རབ་རྒྱས་སིནྡྷུར་ཚལ་ཞུན་མདོག །ལྕགས་ཀྱུ་ཐོད་པ་ཐོགས་པའི་ཟློས་གར་གྱིས། །སྲིད་གསུམ་སྐད་ཅིག་ཉིད་ལ་འགུགས་པར་བྱེད། །གཞན་ཡང་འདོད་དགུའི་ཆར་འབེབས་གནོད་སྦྱིན་དང་། །ཁམས་གསུམ་དབང་སྡུད་ཌཱ་ཀི་བགྲང་ཡས་ཚོགས། །བཀའ་ཉན་ཡུམ་མཆོག་འདོད་ཁམས་དབང་མོ་ཆེ། །འཁོར་ཆེན་བཞི་སོགས་དམ་ཅན་རྒྱ་མཚོར་འདུད། །དངོས་བཤམས་ཡིད་ཀྱིས་སྤྲུལ་པའི་མཆོད་པའི་སྤྲིན། །ཕྱི་ནང་གསང་བའི་དམ་རྫས་གཏོར་མའི་ཚོགས། །ནམ་མཁའ་ས་གཞི་བར་སྣང་ཁྱོན་ཁེངས་པས། །འབུལ་ལོ་མཆོད་དོ་མྱུར་མཛད་ནག་པོ་ཆེ། །ཁྱོད་ཀྱི་དང་པོར་ཐུགས་དམ་བཅས་པ་དང་། །རྡོ་རྗེ་འཆང་དབང་རྩ་བརྒྱུད་བླ་མ་ཡི། །བཀའ་དང་དམ་ཚིག་རྗེས་སུ་དྲན་མཛོད་ལ། །ཐུབ་པའི་བསྟན་པ་ཕྱོགས་བཅུར་རྒྱས་པར་མཛོད། །ཁྱད་པར་རྣལ་འབྱོར་བདག་ཅག་འཁོར་བཅས་ཀྱི། །སྔོན་གྱི་ལས་དང་འཕྲལ་རྐྱེན་ལས་བྱུང་བའི། །དབུལ་ཞིང་འཕོངས་པའི་སྡུག་བསྔལ་རྒྱུ་བཅས་དང་། །བར་ཆད་མི་མཐུན་ཕྱོགས་ཀུན་ཞི་བར་མཛོད། །ཚེ་དང་བསོད་ནམས་དཔལ་དང་དབང་ཕྱུག་དང་། །ལོངས་སྤྱོད་སྙན་གྲགས་ལུང་རྟོགས་ཡོན་ཏན་ཚོགས། །ཐོས་བསམ་སྒོམ་དང་འཆད་རྩོད་རྩོམ་པ་ཡི།

།འཕྲིན་ལས་ཕྱོགས་བཅུ་ཀུན་ཏུ་དར་རྒྱས་མཛོད། །མཁས་དང་གྲུབ་པའི་སྐྱེས་བུ་ཇི་སྙེད་དང་། །སྟོབས་ལྡན་བཙན་ཕྱུག་ལྡན་པའི་འགྲོ་མང་ཚོགས། །དྲེགས་ལྡན་འབྱུང་པོ་མཁོ་དགུའི་ནོར་རྫས་རྣམས། མྱུར་བ་ཉིད་དུ་བདག་གིས་དབང་དུ་བསྡུས། །ཞེས་མྱུར་མཛད་ཡིད་བཞིན་གྱི་ནོར་བུ་ལ་བསྟོད་ཅིང་འཕྲིན་ལས་སུ་གསོལ་བའི་ཚིགས་སུ་བཅད་པ་འདི་ནི་རྣལ་འབྱོར་པ་བློ་གསལ་གྱིས་ཡོལ་བུ་རི་གོང་གི་མགོན་པོ་རང་བྱོན་གྱི་དྲུང་དུ་སྦྱར་བ་དགེ་ལེགས་འཕེལ་བར་གྱུར་ཅིག། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། མྱུར་མཛད་ཡིད་བཞིན་ནོར་བུའི་བསྟོད་པ་རྗེ་བླ་མས་མཛད་པ། PAGE \* MERGEFORMAT 1 