༄༅། །གསང་བའི་རྣམ་ཐར་བཀའ་རྒྱ་མ་བཞུགས་སོ།། ཨོཾ་སྭསྟི་སིདྡྷཾ། དཔལ་རྟ་མགྲིན་ལ་ཕྱག་འཚལ་ལོ། །རང་གི་ཡོན་ཏན་བརྗོད་པར་མི་འོས་ནའང་། །རང་དང་འདྲ་བའི་དད་ལྡན་སློབ་མ་ཡི། །རང་དང་བསྟན་པ་སྙིང་ལ་བཅགས་ནས་བསྐུལ། །རང་གཞན་ཀུན་ལ་ཕན་པས་འདིར་བརྗོད་ཉོན། །ཁོ་བོ་བློ་གསལ་རྒྱ་མཚོ་ཡི། །གསང་བའི་རྣམ་ཐར་བསྡུས་པ་འདི། །བསྟན་འཛིན་སློབ་བརྒྱུད་ཡོན་བདག་དང་། །ལས་ཅན་རྣམས་ལ་ཕན་པས་སྨྲོས། །སྙིགས་དུས་སྐྱེ་བོས་སྡིག་གསོག་པས། །སྣོད་མིན་རྣམས་ལ་གསང་བར་གྱིས། །ཁོ་བོས་རང་གི་བསྟི་གནས་ལ་སོགས་པའི་གནས་ཆེན་རྣམས་སུ། ལམ་ཟབ་ལ་སོགས་པའི་བྱ་སྤྱོད་བླ་མེད་ཀྱི་རིམ་པ་རྣམས་ཉམས་སུ་བླངས་པས་ཉམས་རྟོགས་ཀྱི་མྱུ་གུ་སྐྱེས་པ་རྣམས་གཞན་དུ་བསྟན་ཟིན། ཁོ་བོས་རྗེ་བཙུན་ཆེན་པོའི་སྒྲུབ་གནས་འདིར། དཔལ་རྟ་མགྲིན་གྱི་བསྙེན་སྒྲུབ་ལས་གསུམ་ལ་འབད་པས་ཞལ་མངོན་སུམ་དུ་མཐོང་ཞིང་གསུང་གི་གནང་བ་ཡང་ཅི་རིགས་པ་ཐོབ་པས་རྐྱེན་བྱས། རྗེ་བཙུན་ཆེན་པོ་དང་དཔལ་རྟ་མགྲིན་ལ་གསོལ་བ་དྲག་ཏུ་བཏབ་པས། མོས་གུས་ཀྱི་ཀློང་རོལ་ནས་ཉམས་དང་རྟོགས་པ་འུར་ནས་ཆ་ལུང་གི་རྒྱབ་ཀྱི་བྲག་རི་རྣམས་ཐོགས་མེད་དུ་ཉུལ་ནས་སླ་རིའི་ཐད་ཀྱི་ནམ་མཁའི་མཐོངས་སུ། རྗེ་བཙུན་ཆེན་པོ་དང་དངོས་སུ་མཇལ་བས། ཅུང་ཟད་ཅིག་ཧད་དེ་ལུས་འདུག་པ་ལ། རྗེ་བཙུན་ཆེན་པོའི་ཞལ་ནས། བུ་ང་དང་འཕྲད་པ་ངོ་མཚར་ཆེ། བུ་ངའི་སྐུ་གསུང་ཐུགས་ཀྱི་རྟེན་ལོངས་ལ་ངའི་བསྟན་པ་དང་སེམས་ཅན་གྱི་དོན་དུ་བཀའ་བབས་ཀྱི་གནས་གསུམ་དུ་ཞོག་ལ། གཉེར་གཏད་བཀའ་བསྒོ་དམ་པར་གྱིས་གསུངས་ནས་མི་སྣང་བར་གྱུར་པས། ཅུང་ཟད་ནས་ཉམས་སངས་ནས་དགའ་བདེའི་ངང་ལ་ཡུག་ཅིག་ལུས་འདུག དེ་ནས་མདུན་གྱི་བྲག་སྐྱིབས་ཤིག་ནས། སིལ་སྙན་མ་ཎི་མ་ཞིག་དང་གནམ་ལྕགས་ཀྱི་རྡོ་རྗེ་ཞིག་འདུག་པ། སྐུ་གསུང་ཐུགས་ཀྱི་རྟེན་དུ་གོ་ནས། ནམ་མཁའི་མཐོངས་ནས་ཞལ་གཟིགས་པའི་སྐུ་ལ་འདྲ་འབག་བླངས་ནས་རབ་གནས་མང་དུ་བྱས་ནས་བཞུགས་སུ་གསོལ་བ་ནི།

དཔལ་ལྡན་ས་སྐྱའི་གདུང་རབས་དང་བསྟན་འཛིན་སྐྱེས་ཆེན་རྣམས་ཀྱི་དོན་དུ་སྐུ་རྟེན་དང་། ཟངས་སྦུག་གི་ཚོགས་དུང་རག་བཅུས་མ། རྗེ་བཙུན་ཉིད་ཀྱི་སྐུ་ཚེའི་འདུ་བྱེད་བསྟན་པའི་གནས་སུ་བཞུགས་སུ་གསོལ། ཚོགས་བདག་ལ་བཀའ་བསྒོས། ཀླུ་སྒྲུབ་རྒྱ་མཚོ་ལ་གཉེར་དུ་གཏད། གསུང་གི་བདུད་རྩི་འཐུང་བ་ཆོས་རྒྱལ་འདར་པ་འཁོར་འབངས་ཀྱི་དོན་དུ། གསུང་གི་རྟེན་སིལ་སྙན་མ་ཎི་མ་དང་བདུད་རྩི་རིལ་བུ་ཀ་པཱ་ལི་གང་། སླ་རིའི་ཤུག་སྡོང་ལ་སྦས། སྨན་བཙུན་ལ་བཀའ་བསྒོས། སྒྲུབ་ཆེན་མ་ལ་གཉེར་དུ་གཏད། རྗེས་འཇུག་སློབ་མའི་དོན་དུ་གནམ་ལྕགས་རྡོ་རྗེ་དང་བཀྲས་དར་མཐིང་ཁྲ་བཞི། རང་གི་བསྟི་གནས་སུ་སྤྱན་དྲངས་ནས། ནག་པོ་ཆེན་པོ་ལ་བཀའ་བསྒོས། མཁྱེན་བརྩེ་བ་ལ་གཉེར་དུ་གཏད། སླར་ཡང་རྗེ་བཙུན་ཆེན་པོའི་ཞལ་ཡང་ཡང་མཐོང་བ་དང་། བྲག་རི་རྣམས་དཔའ་བོ་མཁའ་འགྲོར་མཐོང་བ་མང་དུ་བྱུང་ངོ་། །འཁོན་གྱི་གདུང་རབས་དར་འདོད་ན། །སྐུ་རྟེན་ཉིད་ལ་མཆོད་པ་གྱིས། །ཚོགས་ཀྱི་བདག་པོའི་སྒོམ་བཟླས་དང་། །དམ་ཚིགས་ཉམས་ཆགས་སྐུ་ལ་བཤགས། །ཆོས་རྒྱལ་ཆབ་སྲིད་དར་འདོད་ན། །སླ་རི་གཅེས་འཛིན་བྱ་ར་མཛོད། །སྨན་མོ་མཆོད་ཅིང་བཀའ་བསྒོ་བྱ། །གསུང་གི་དམ་ཚིག་ཡང་ཡང་བསྐུལ། །རྗེས་འཇུག་བསྟན་འཛིན་དར་འདོད་ན། །ཐུགས་ཀྱི་རྡོ་རྗེ་བསྐུལ་བ་དང་། །ནག་པོ་ཆེན་པོར་མཆོད་གཏོར་དང་། །ལས་བཅོལ་བསྐུལ་དང་དམ་བཞག་མཛོད། །སྐུ་རྟེན་མ་འགྱུར་གདུང་མི་འཆད། །འཁོན་བརྒྱུད་སྲོག་ཤིང་ཡིན་ནམ་སྙམ། །སླ་རི་སྨན་མོའི་ཕྱག་གནས་ན། །ཆོས་རྒྱལ་ཆབ་སྲིད་གནས་སམ་སྙམ། །ཐུགས་རྟེན་ནག་པོའི་སྐུ་ཉིད་ལ། །རྗེས་འཇུག་བསྟན་པ་གནས་སམ་སྙམ། །སྙིགས་དུས་སྐྱེ་བོས་སྡིག་གསོག་པས། །མང་པོར་མ་སྤེལ་གསང་བ་ཞུ། །ཆ་ལུང་སྒྲུབ་ཆེན་མའི་བསྐུལ་མའི་ངོར། བློ་གསལ་མིང་ཅན་གྱིས་དཔེ་གསུམ་བྲིས་ནས། བཀའ་བབས་ཀྱི་གནས་གསུམ་དུ་བཞག ས་མ་ཡ་རྒྱ་རྒྱ་རྒྱ།། །།བཀྲ་ཤིས།། །། PAGE \* MERGEFORMAT

2 ཚར་ཆེན་བློ་གསལ་རྒྱ་མཚོ། གསང་བའི་རྣམ་ཐར་བཀའ་རྒྱ་མ། PAGE \* MERGEFORMAT 1 