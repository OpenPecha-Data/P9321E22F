༄༅། །དབང་སྡུད་འདོད་རྒྱལ་གྱི་མན་ངག་གི་ཐུན་མོང་མ་ཡིན་པའི་བླ་མ་དམ་པར་གསོལ་འདེབས་པདྨ་ར་གའི་ཆུན་པོ་བཞུགས་སོ།། ཨོཾ་སྭསྟི་སིདྡྷཾ། དཔལ་མཆོག་དམ་པ་རྗེ་བཙུན་རྡོ་རྗེ་ཆོས། །ཤེས་རབ་ཡུམ་ཆེན་བདེ་བ་རྒྱས་བྱེད་མ། །འཇམ་དབྱངས་རྣམ་འཕྲུལ་རྗེ་བཙུན་ཛེ་ཏ་རི། །གྲུབ་པའི་དབང་ཕྱུག་རོལ་པའི་རྡོ་རྗེའི་ཞབས། །གསོལ་བ་འདེབས་སོ་དབང་གི་དངོས་གྲུབ་སྩོལ། །པཎ་ཆེན་ཏ་ཐཱ་ག་ཏ་རཀྵི་ཏ། །འཕགས་ཡུལ་མཁས་པ་བཛྲ་ཀུ་ཤཱ་ལ། །དེ་སྲས་ཐུ་བོ་མ་ཧཱ་ཋ་བི་ར། །སྐད་གཉིས་སྨྲ་བའི་དབང་པོ་རིན་ཆེན་གྲགས། །གངས་ཅན་བསྟན་པའི་རྩ་ལག་ས་སྐྱ་པ། །མཁས་མང་རྩེར་སོན་སློབ་དཔོན་རིན་པོ་ཆེ། །གྲུབ་པའི་འཁོར་ལོས་བསྒྱུར་བ་གྲགས་པའི་མཚན། །མངའ་རིག་མཐར་ཕྱིན་པཎ་ཆེན་ཨ་ནནྟ། །ས་སྐྱོང་གཙུག་གིས་མཆོད་པ་ཆོས་ཀྱི་རྒྱལ། །སྙན་བརྒྱུད་གདམས་པའི་གཏེར་མཛོད་དེ་སྟོན་པ། །ལུང་རིག་མན་ངག་སྨྲ་བའི་ཆོས་དབང་ཞབས། །མཁས་གྲུབ་རྒྱ་མཚོའི་དེད་དཔོན་ཡོན་ཏན་ཁྲི། །ཟབ་མོའི་དོན་གཟིགས་དྲིན་ཅན་སེང་གེ་བཟང་། །རྒྱུད་སྡེའི་མངའ་བདག་མཁས་གྲུབ་སེང་རྒྱལ་བ། །བསོད་ནམས་ཡེ་ཤེས་མཐར་སོན་རྒྱལ་བ་མཆོག །གྲུབ་པ་མཆོག་བརྙེས་འཇམ་དབྱངས་ནམ་མཁའི་མཚན། །བདག་ཉིད་ཆེན་པོ་བློ་གྲོས་རྒྱལ་མཚན་ཞབས། །བཀའ་དྲིན་མཚུངས་མེད་རྗེ་བཙུན་རྡོ་རིངས་པ། །ཐུགས་སྲས་དམ་པ་ཀུན་དགའ་ལེགས་པའི་ཞབས། །འཁྲུལ་མེད་གདམས་པའི་གཏེར་ཆེན་ཡབ་སྲས་གཉིས། །ལྷུན་གྲུབ་ཡེ་ཤེས་བདེ་ཆེན་ལང་ཚོའི་གར། །དབང་བྱེད་ཆགས་པའི་སིནྡྷུར་ཆུ་མཚོ་ཤར། །གང་དེའི་ཡིད་འཕྲོག་ཀཱ་ལ་རཱ་ཛཱ་ཞེས། །མ་ལུས་མཁའ་འགྲོའི་ཆུ་སྐྱེས་ཏི་བའི་གཞི། །རྒྱུད་རྒྱལ་པདྨ་རཱ་གའི་འདབ་རྒྱས་ལས། །བྱུང་བའི་ཟབ་དོན་གེ་སར་སྙིང་པོ་འདི། །འཁྲུལ་མེད་ཉམས་ལེན་ཉི་གཞོན་གྱིས་བསྐྱངས་པས། །ཁམས་གསུམ་བུང་བ་འདོད་དགུའི་དབང་བྱེད་ཤོག །ཅེས་དབང་སྡུད་འདོད་པའི་རྒྱལ་པོའི་མན་ངག་ཐུན་མོང་མ་ཡིན་པའི་བླ་མ་དམ་པར་གསོལ་བ་འདེབས་པ་པདྨ་ར་གའི་ཆུན་པོ་ཞེས་བྱ་བ་འདི་ནི་སྙན་བརྒྱུད་འཛིན་པའི་བཙུན་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་རི་ཁྲོད་ཞུ་ལུང་མཚོ་ཁའི་དགའ་ལྡན་རྩེའི་གཙུག་ལག་ཁང་དུ་སརྦ་ཝརྞ།།

།།མངྒ་ལཾ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ ། ཐུན་མོང་མ་ཡིན་པའི་བླ་མ་དམ་པར་གསོལ་འདེབས་པདྨར་གའི་ཆུན་པོ། PAGE \* MERGEFORMAT 1 