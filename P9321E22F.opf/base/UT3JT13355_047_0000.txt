༄༅། །རྗེ་བཙུན་བླ་མ་ཡོན་ཏན་རིན་ཆེན་འབྱུང་ལྡན་ལ་བརྟེན་ནས་རྒྱས་པའི་དངོས་གྲུབ་བསྒྲུབ་པའི་ཐབས་ཚར་ཆེན་རྡོ་རྗེ་འཆང་ཆེན་པོས་མཛད་པ་བཞུགས་སོ།། ན་མོ་གུ་རུ་བྷྱཿ དཔལ་ལྡན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱི་རྣལ་འབྱོར་ཉམས་སུ་ལེན་པར་འདོད་པས། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཨོཾ་སྭ་བྷ་ཝ་ཤུདྡྷ་སརྦ་དྷརྨ་སྭ་བྷ་ཝ་ཤུདྡྷོ྅་ཧཾ། སྟོང་པའི་ངང་ལས་རིན་པོ་ཆེ་བཻཌཱུརྻ་སྔོན་པོའི་ས་གཞི་འཛམ་བུ་ཆུ་བོའི་གསེར་གྱི་མིག་མངས་རིས་སུ་བྲིས་པའི་དབུས་སུ་རིན་པོ་ཆེའི་ཁྲི་ཡངས་ཤིང་རྒྱ་ཆེ་བ། དེའི་སྟེང་དུ་སྣ་ཚོགས་པདྨ་ཉི་མ་ཟླ་བའི་གདན་གྱི་སྟེང་དུ། རྗེ་བཙུན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་སྐུ་མདོག་གསེར་བཙོ་མའི་མདོག་ལྟ་བུ་ཞལ་གཅིག་ཕྱག་གཉིས་པ། ཕྱག་གཡས་པ་མཆོག་སྦྱིན་གྱི་ཕྱག་རྒྱ་ལས་འདོད་དགུའི་ཆར་འབེབས་པ། གཡོན་མཉམ་བཞག ཞབས་རྡོ་རྗེའི་དཀྱིལ་ཀྲུང་གི་བཞུགས་པ། རིན་པོ་ཆེའི་རྒྱན་དང་དར་གྱི་ན་བཟས་ཀླུབས་པ། མཚན་དང་དཔེ་བྱད་ཀྱིས་སྤྲས་པ། འོད་དང་འོད་ཟེར་གྱི་རང་བཞིན་ཅན། དེའི་མཐའ་སྐོར་དུ་རྩ་བརྒྱུད་གྱི་བླ་མ་སངས་རྒྱས་བྱང་སེམས་དཔའ་བོ་མཁའ་འགྲོ་གནོད་སྦྱིན་ནོར་ལྷ་གཏེར་བདག་གི་ཚོགས་བསམ་གྱིས་མི་ཁྱབ་པས་སྐོར་བར་གྱུར། ཨོཾ་གུ་རུ་རཏྣ་སཾ་བྷ་ཝ་ས་པཱ་རི་ཝཱ་ར་ཨརྒྷཾ། པ་དྱཾ། པུཥྤེ། དྷུཔྤེ། ཨ་ལོ་ཀེ གནྡྷེ། ནཻ་ཝི་ཏྱེ། ཤཔྟ། མཧཱ་སརྦ་ཨ་མྲྀ་ཏ་བོ་དྷི་ཙིཏྟ་ཨ་ཧོ་མཧཱ་སུ་ཁ་ཨཱ་ཧཱུྃ། ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། །སོགས་ལན་གསུམ་བརྗོད། མཎྜལ་ལན་གསུམ་ལ་སོགས་པ་ཅི་མང་དབུལ། དཔལ་ལྡན་བླ་མ་དམ་པ་ཡོན་ཏན་རིན་ཆེན་འབྱུང་ལྡན་གྱིས་བདག་གི་བརྒྱུད་བྱིན་གྱི་བརླབ་ཏུ་གསོལ། ཚེ་འཁོར་བ་ཐོག་མ་མེད་པ་ནས་བསགས་པའི་དབུལ་ཕོངས་བསྐྲེས་སྐོམ་གྱི་སྡུག་བསྔལ་ཐམས་ཅད་བྱང་ཞིང་དག་པ་དང་། ཚེ་དང་བསོད་ནམས་དཔལ་དང་འབྱོར་པ་དབང་ཕྱུག་སྙན་གྲགས་ལུང་རྟོགས་ཀྱི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ།

ཅེས་སོགས་ཡིད་ལ་གང་འདོད་ཀྱི་གསོལ་བ་ཕུར་ཚུགས་སུ་བཏབ། དེ་ནས་བླ་མའི་ཕྱག་གཡས་པ་མཆོག་སྦྱིན་གྱི་ཕྱག་རྒྱ་ལས་འདོད་དགུའི་ཆར་བབས་པས། བདག་ཉིད་ཀྱི་རེ་བ་ཐམས་ཅད་ཡོངས་སུ་རྫོགས་ཤིང་། བླ་མ་དམ་པ་འཁོར་དང་བཅས་པ་ཐམས་ཅད་འོད་དུ་ཞུ་ནས་བདག་ལ་ཐིམ་པས། བླ་མའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་དང་། རང་གི་ལུས་ངག་ཡིད་བྱ་བྱེད་དང་བཅས་པ་རོ་གཅིག་ཏུ་འདྲེས་ཤིང་རང་ཉིད་ཀྱང་བླ་མ་རིན་ཆེན་འབྱུང་ལྡན་གྱི་སྐུར་གྱུར་པའི་ཕྱག་གི་མཆོག་སྦྱིན་ལས་འདོད་དགུའི་ཆར་བབས་པས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཚིམ་པར་བྱས། དེ་ཐམས་ཅད་ཀྱང་བླ་མ་རིན་ཆེན་འབྱུང་ལྡན་དུ་གྱུར་ནས། སླར་ཡང་རང་ཉིད་ལ་འདོད་དགུའི་དངོས་གྲུབ་བྱིན་པར་བསམ། དེ་ལྟར་བསམ་པ་ཐམས་ཅད་ཀྱང་ལེགས་པར་རྟགས་ན་རང་གི་སེམས་ཉིད་ཁོ་ནའི་རྣམ་འཕྲུལ་ཡིན་ཅིང་སེམས་ཀྱི་ངོ་བོ་གསལ་སྟོང་ཟུང་འཇུག་བརྗོད་པའི་མཐའ་དང་བྲལ་བར་བསམ་ནས། འཛིན་མེད་ཀྱི་ངང་དུ་ལུས་སེམས་ཁོང་ཀློད་ནས་ཇི་ཙམ་གནས་ཀྱི་བར་དུ་མཉམ་པར་འཇོག རྗེས་སུ་སྐྱེ་བ་ཀུན་ཏུ་ཡང་དག་བླ་མ་དང་སོགས་དང་། ཐམས་ཅད་ནམ་མཁའི་མཛོད་བཞིན་དུ་སོགས་བསྔོ་བ་སྨོན་ལམ་ཤིས་བརྗོད་དང་བཅས་པ་བརྗོད། འདི་ནི་ཐུན་གཅིག་གི་རྒྱུན་གྱི་ཉམས་ལེན་གྱི་རིམ་པ་ལ། ཚུལ་འདི་ལྟ་བུས་ཐུན་བཞིར་བཅད་དེ་མཎྜལ་དང་གསོལ་བཏབ་དུ་ནན་ཏན་དུ་བྱས་ནས་ཞག་བདུན་ནམ་ཉེར་གཅིག་ལ་སོགས་པའི་བར་དུ་འབད་རྩོལ་དུ་ཉམས་སུ་བླངས་པས། དངོས་སམ་ཉམས། རྨི་ལམ་ཅི་རིགས་པར་རྒྱས་པའི་ལས་འགྲུབ་པའི་རྟགས་གསལ་བར་འབྱུང་ཞིང་། ཟླ་བ་མི་ཐོགས་པར་གྲུབ་མཐའ་རྙོགས་པ་དང་། རྡོ་རྗེ་འཛིན་པའི་གོ་འཕང་མྱུར་དུ་ཐོབ་པར་གསུངས་པས། ཉམས་ལེན་གྱི་རིམ་པ་ལ་བརྩོན་པར་བྱའོ། །རྗེ་བཙུན་བླ་མ་རིན་ཆེན་འབྱུང་ལྡན་ལ། །བརྟེན་ནས་རྒྱས་པའི་དངོས་གྲུབ་བསྒྲུབ་པའི་ཐབས། །ས་སྐྱའི་རྗེ་བཙུན་མཆོག་གི་ཐུགས་བཅུད་འདི།

།བླ་མའི་བྲན་གྱུར་བློ་གསལ་རྒྱ་མཚོས་སྦྱར། །དེ་ལས་བྱུང་བའི་རབ་དཀར་དགེ་བའི་ལས། །འཛམ་བུ་ཆུ་བོའི་གསེར་ཞུན་ལྟ་བུ་དེས། །བསྟན་པའི་སྦྱིན་བདག་མི་དབང་འཁོར་བཅས་ཀྱི། །ཆབ་སྲིད་ཡར་ངོའི་ཟླ་དབང་ལྟར་རྒྱས་ཤོག །ཅེས་པའི་ཡི་གེ་པ་ནི་བླ་མའི་བཀའ་འབངས་འ་ཞྭའི་བེནྡྷེས་བགྱིས་སོ། །བཀྲ་ཤིས། ཅེས་པ་འདི་ཡང་ཡར་ལུང་མཆོག་སྤྲུལ་རིན་པོ་ཆེའི་ཕྱག་དཔེ་ལས་ཞལ་ཤུས་པ་དགེ་ལེགས་འཕེལ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། ཡོན་ཏན་རིན་ཆེན་འབྱུང་ལྡན་ལ་བརྟེན་ནས་རྒྱས་པའི་དངོས་གྲུབ་བསྒྲུབ་པའི་ཐབས། PAGE \* MERGEFORMAT 1 