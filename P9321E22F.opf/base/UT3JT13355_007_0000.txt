༄༅། །རྗེ་བཙུན་འཁྲུལ་ཞིག་ཀ་བཞི་པའི་ཞལ་སྔ་ནས་ལ་གསོལ་འདེབས་བཞུགས་སོ།། ན་མོ་གུ་རུ་རཏྣ་བྷ་དྲཱ་ཡ། དཀོན་མཆོག་གསུམ་དངོས་དངོས་གྲུབ་རིན་ཆེན་གཏེར། །བཟང་པོའི་ཕྲིན་ལས་ལས་བཞི་ལྷུན་གྱིས་གྲུབ། །དྲིན་ཅན་བླ་མ་མ་ལུས་འགྲོ་བའི་མགོན། །སྙིང་ནས་རབ་གུས་གུས་པས་གསོལ་བ་འདེབས། །ཁྱོད་ནི་ལྷ་རིགས་ཇོ་བོའི་བརྒྱུད་འཁྲུངས་ནས། །ནགས་རྒྱལ་རི་བོའི་སྨན་ལྗོངས་ཉམས་དགའ་བར། །དཀོན་མཆོག་རྒྱལ་མཚན་དྲུང་དུ་རབ་བྱུང་ནས། །ཕྱི་དོན་སྒྲོ་འདོགས་རྒྱ་ཆེན་བཅད་ལ་འདུད། །ཆོས་ཀྱི་རྒྱལ་པོ་ནམ་མཁའི་མཚན་ཅན་ལ། །ཤམ་བྷ་ལ་ཡི་ཟབ་དོན་བདུད་རྩིའི་བཅུད། །ལེགས་པར་བླངས་ནས་རྩེ་གཅིག་བསྒོམས་པའི་མཐུས། །ངེས་པའི་དོན་གྱི་གནས་ལུགས་གཟིགས་ལ་འདུད། །རིག་འཛིན་སངས་རྒྱས་བསྟན་པའི་ཞལ་གྱི་རྒྱུན། །ཐེག་པ་དགུ་ལས་འདས་པའི་བློ་བྲལ་ཆོས། །དགའ་རབ་རྡོ་རྗེའི་ཐུགས་ཀྱི་ཡང་སྙིང་མཆོག །ཀུན་བཟང་དགོངས་པ་མངོན་དུ་གྱུར་ལ་འདུད། །མཐུ་སྟོབས་དབང་ཕྱུག་རྣམ་རྒྱལ་བཟང་པོ་ལས། །པདྨའི་ཐུགས་བཅུད་ཡང་གསང་ཁྲོས་པ་གསན། །བསྒྲུབས་པས་དྲག་སྔགས་ནུས་པ་མངོན་དུ་གྱུར། །བཀའ་སྲུང་དམ་ཅན་བྲན་དུ་འཁོལ་ལ་འདུད། །བལ་ཡུལ་གྲོང་ཁྱེར་ཆེན་པོའི་ཡུལ་ལྗོངས་སུ། །ཧེ་རུ་ཀ་དཔལ་གཙང་སྨྱོན་ཆོས་རྗེ་ལས། །དམ་ཆོས་ཟབ་མོ་ཕྱག་ཆེན་ལེགས་པར་ཐོབ། །སྣང་སྲིད་ཆོས་སྐུར་ཤར་བ་དེ་ལ་འདུད། །འཁྲུལ་སྣང་ལས་ཉོན་སྤྲིན་རུམ་དབྱིངས་སུ་དེངས། །འོད་གསལ་བདེ་ཆེན་ཉིན་བྱེད་ཐུགས་ལ་ཤར། །ལྷ་དང་སྲུང་མའི་ཞལ་བཟང་མངོན་སུམ་གཟིགས། །མཐུ་སྟོབས་མཐར་སོན་གྲུབ་དབང་ཆེན་པོར་འདུད། །ཁྱབ་བདག་གདོད་མའི་སངས་རྒྱས་ཀུན་ཏུ་བཟང་། །གངས་ཅན་གདུལ་བྱའི་སྐྱབས་མཆོག་ཐོད་འཕྲེང་རྩལ། །ཡོངས་སུ་གྲགས་པའི་དྲིན་ཅན་ཀ་བཞི་པ། །རྣམ་གསུམ་དབྱེར་མེད་ཞབས་ལ་སྙིང་ནས་འདུད། །དེ་ལྟར་རྗེ་བཙུན་བླ་མ་དམ་པ་ལ། །སྙིང་ནས་གུས་པའི་གསོལ་བ་བཏབ་པའི་མཐུས། །བདག་དང་ནམ་མཁའ་མཉམ་པའི་སེམས་ཅན་རྣམས།

།མཆོག་གི་བླ་མ་དམ་པས་རྗེས་བཟུང་ནས། །རབ་འབྱམས་ལས་བཞི་ཐོགས་མེད་འགྲུབ་པ་དང་། །ཐ་མལ་འཁྲུལ་པའི་སྣང་བ་དབྱིངས་སུ་ཐིམ། །རང་རིག་རང་ངོ་ཤེས་པའི་དགའ་སྟོན་གྱིས། །ཀུན་བཟང་དགོངས་པ་ཚེ་འདིར་འགྲུབ་པར་ཤོག །ཅེས་རྗེ་བཙུན་བླ་མ་དམ་པ་ལྕགས་ཐང་ཀ་བཞི་པ་ཆེན་པོ་འཁྲུལ་ཞིག་རཏྣ་བྷ་དྲའི་ཞབས་ལ་བསྟོད་པའི་རབ་ཏུ་བྱེད་པ་འདི་ནི། རྗེ་ཉིད་ཀྱི་དབོན་སྲས་ཆོས་ཀྱི་རྗེ་སྟོབས་ལྡན་འོད་ཟེར་བའི་གསུང་གིས་བསྐུལ་ཞིང་། རང་ཉིད་ཀྱང་དད་པས་ཀུན་ནས་བསླངས་ཏེ། བནྡེ་བློ་གསལ་རྒྱ་མཚོས་ཉེ་བར་སྦྱར་བའོ།། །། PAGE \* MERGEFORMAT 2 ཚར་ཆེན་བློ་གསལ་རྒྱ་མཚོ། རྗེ་བཙུན་འཁྲུལ་ཞིག་ཀ་བཞི་པའི་ཞལ་སྔ་ནས་ལ་གསོལ་འདེབས། PAGE \* MERGEFORMAT 1 